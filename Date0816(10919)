此品來意，因上四大弟子領悟許三賜一，說喻自陳昔失今得之情，世尊印可其心，然猶未盡知如來知見之力，抑恐執相之徒不達如來平等說法，隨類異解之旨，將謂實有三乘之果可證，涅盤習氣不忘，不能澈法源底。故說藥草一喻，以顯如來說法平等一味，但隨根大小，各受不同。如一雨無私，三草二木隨分受潤各別。是知法本不異，異在於機，此則唯有一乘，無二無三之旨自明，而使聞者習見頓除，可入如來平等法慧，開佛知見明矣。此後即為授記，故此品來也。
爾時，世尊告摩訶迦葉至示諸眾生一切智慧。
此如來述成四大弟子雖悟，而猶未盡也。迦葉等既領譬喻之說，乃設窮子怖父，長者曲垂方便誘引之心，以喻如來俯為二乘，極盡慈悲之意，可謂善說如來真實功德矣。但所知者，似乎如來涉於有心，單為二乘之人，實有三乘之設，殊不知如來說法，以平等大悲，無問有性無性，一音說法，普使聞知，齊成佛道，原無三一之分。
此是如來無作妙力，所謂復有無量無邊功德，無量億劫說不能盡者，即出世至今所見聞者，如海一滴耳，此非汝等所知也。以如來是諸法之王，得大自在，凡有所說，皆稱法界性，真實不虛。故於一切法，以方便權智，應機而說，即其所說，皆歸究竟真實智地，無有虛談。
以如來實智證理，則觀知一切諸法歸趣，究竟實際；以權智監機，則知一切眾生之心，樂欲所行，無不通達，又善能分別諸法之相，若性相權實，一一明了。即其所說，善能開示眾生本有智慧，此所以為無量功德之大略，豈汝所能盡知耶？
迦葉！譬如三千大千世界至具足蒙潤，各得生長。
此法一機異之譬也。三千大千之土地，總譬一真法界眾生本有之心地。山川谿谷所生之草木，譬三界所有之眾生。種類名色之各異，譬三乘五性之不同。木有貞樗，草有良毒。今取眾生堪受化者，如草之可為藥，木之可成材者；其不受化者，皆腐毒樗朽耳。故名藥草。眾生根性種種不一，有三乘五性之不同，故云種類若干。名色各異，此喻所被之機也。
佛以法界身云普遍十方，故如密云彌布。圓音一演，十剎頓周，故如一雨普洽。眾生聞者，隨類各解，故如三草二木各有所受。稱其種性，各得成實，所謂佛以一音演說法，眾生隨類各得解。
初從人天小乘，以及菩薩，無不成就，皆能自利利他，除生死之病，獲涅盤之安，故但取藥草而喻。至若闡提外道，及十惡不信之眾生，皆狼毒蕪草，亦無不蒙潤，但不能信受，故非機耳。雖一地所生等，喻眾生同稟一真法性，而隨種成熟不同，所謂法本不異，異在機也。
由是觀之，三乘之法，非佛有心分別，唯以法界海慧平等普說，由機聞見各異，自分大小差別。是則昔日權法皆說佛慧，但小智自私而不受，非佛定有三乘可執取也。此迦葉等雖悟昔權，而不知本無三一之分，此如來平等大慧無量功德說不能盡者，殊非二乘可知也。
如來亦復如是下，法合可知。於大眾中唱如是言下，至為聽法故，乃佛初成正覺，法王應運出興，詔告三界之詞也。以空劫無佛，三界眾生自未見佛。今法王從真界出，不知佛是何人，為何而來，所知何法，恐其驚怖，故告之曰我是如來等，使皆知是佛也。為度者度等，使知佛為度眾生，令出苦得樂而來也。如實知之等，告以所證之法，且能開能說，使三界眾生皆應來此聽法，此正為一大事因緣出現世間之本懷，正如大云雨也。
爾時，無數下，三界眾生因聞布告召集而來也。如來於時等，觀根說法，如三草二木隨分受潤，人、天、三乘各得成熟，故云皆令歡喜，各得善利。此隨根之法，似先有心分別，其實佛以平等大慧，觀眾生各各不同，故一音所演之法大小具足，即一四諦法，而三乘各解不同，正法一機異，非有心差別也。故天臺判教，有秘密、不定，正此謂也。
前云如來不說大者，非今日別說一大，但說破昔日所說皆大法耳。以迦葉但悟今日是大，將謂昔說是小，故如來復說此喻，以洗執昔之狹習，了悟平等佛慧，乃堪授記耳。
是諸眾生等，敘聞法得益，各得成就，漸得入道，正如一云普雨，三草二木具足受潤，各得生長也。所云漸得入道，非佛有漸法，要知法本是頓，但聞者漸漸成熟，如雨是普，在草木各得具足蒙潤，但隨根漸長耳。如華嚴地上菩薩，自五戒、十善、四諦、十二因緣，歷次而修，豈非人天小善皆法界大法哉？況諦緣乎？若分別諸法，則二乘所知；若無分別之分別，則非二乘所知也。
如來說法，一相一味至隨宜說法，難解難知。
此敘佛平等一味之法也。佛所說法，本一實相，元無異相，純是甘露醍醐，曾無異味。解脫者，雖說諸法，而離一切法。離相者，雖說諸相，而離一切相。滅相者，雖說生滅，而顯寂滅無生。此釋一相一味之法也。
以此故所說法一一究竟，皆至一切種智，豈有三乘之法哉？但眾生聞者，隨其根性，若持若修，各隨所得，而不自覺知，此法一而機自異耳。所以者何等，釋眾生不知之所以。然佛說法，雖是平等一音，而眾生根器有種相體性樂欲、念、思、修、得之不同，必先觀察了知，然後應機普說。是則佛皆如實了知眾生之性欲，而眾生不自覺知本根之大小，故所聞法，如蚊飲海，各隨量而足，將謂佛法止此而已，豈知平等一味之法哉？
如來知是下，釋上不即說大之所以。然佛既以平等大法普施眾生，眾生所受大小不同，佛不早為說破，一向久默斯要者，以佛說法一言一句無不究竟歸極於法界真空，但眾生心欲之不同，故將護之，以待其時，故不即為說一切種智之事，恐其驚疑，特隱忍以待，非畢竟不說也。今眾生根熟，涅盤時至，不得不說耳。迦葉能知如來隨宜說法甚為希有，然隨宜中平等，此其難解難知也。
爾時，世尊欲重宣此義，而說偈言：
破有法王，出現世間至以種種緣，令得正見。
此重頌前義也。破有下四句，總述迦葉贊佛之意。九界眾生皆墮於有，凡夫有生死，二乘有涅盤，菩薩有眾生可度，有佛果可求，唯佛能破，故云破有。於法自在，故稱法王。
如來尊重下十二句，頌佛待時說大之意。如來所以久默不說者，恐小智生疑，故隨力為說，漸漸令得正見，此迦葉所未知也。
迦葉當知！譬如大云至所潤是一，而各滋茂。
此喻顯平等大慈之意也。佛身如云，說法如雨，則平等可知。而言密云大云，至垂布可攬，則喻法身普遍，俯就群情之意。未雨而雷電前驅，喻凡說法必先放光、現瑞、動地為前相也。
初云三草二木，頌至百谷等，則喻三乘五性無不利潤。然乾地亦洽，則無性闡提未嘗不滋也。其云所出等，喻佛一身一智慧平等一味，所被之機受益不同，隨分自足，而各滋茂成熟也。
佛亦如是，出現於世至等雨法雨，而無懈倦。
此佛亦如是下，法合也。初四句，合喻本。既出下四句，頌出世本懷。大圣下十四句，頌告詔之辭。諸天下十句，頌召集人天當說平等法也。其法下六句，頌一相一味平等之法，凡有所說，當作大乘因緣，所謂究竟皆得一切種智也。
我觀下二十四句，正頌平等說法。貴賤等，釋平等之意。無論貴賤、持毀、邪正、利鈍，一以平等大慧而普被之，足知三乘五性不待今日授記矣。
一切眾生，聞我法者至漸次修行，皆得道果。
此一切下，頌眾生隨根受益不同，各得成實也。初四句，總頌諸地，謂從三界九地，以至菩薩十地也。後釋諸地。或處下四句，明人天。知無漏法下八句，明聲聞、緣覺。求世尊處下四句，明藏教菩薩依權教修，故名小草。偈云我當作佛，然藏教所期，三藏果頭佛也。
又諸佛子下六句，明通教菩薩。安住神通下六句，明圓教菩薩。佛平等下六句，頌法一而機異也。佛以此喻下六句，結佛功德說不能盡之意。以由迦葉不能盡知如來功德，故說此喻以發明之。然一云一雨平等普潤，三草二木具足成熟，雖喻佛之功德廣大不可思議，其實於佛智慧海中如一滴耳，豈能盡喻佛之功德哉？迦葉所以不能盡知也。我雨法雨下八句，總明成熟之利。諸佛之法下六句，總明成熟之機，下別明隨機得果。
聲聞緣覺，處於山林至潤於人華，各得成實。
此聲聞下，頌各得增長也。初六句，頌聲聞、緣覺而得增長。若諸菩薩下六句，言權教菩薩而得增長。復有住禪下八句，言實教菩薩而得增長，所謂具足蒙潤，各得生長者也。如是迦葉下六句，總結成實。
迦葉當知！以諸因緣至漸漸修學，悉當成佛。
此迦葉下，頌開權顯實，諸佛道同也。初六句，明即權顯實，諸佛道同。今為汝等下八句，總結今實，通廢昔權，開後授記之文也。已為授記，而云漸漸修學，悉當成佛者，正顯昔非真修。自今開佛知見，方是成佛真因，所謂不生滅心為本修因也。楞嚴云：理須頓悟，事因漸除。故云漸漸。
此品來意，由四大弟子領悟平等一味之旨。已解本無三乘之實，本有佛之知見既開，則成佛真因已具，乃為四人授記，特以名品，故此來也。
爾時，世尊說是偈已至雖有魔及魔民，皆護佛法。
爾時，世尊欲重宣此義，而說偈言：
告諸比丘，我以佛眼至光明世尊，其事如是。
此授迦葉之記也。諸弟子授記之事，有因有果，而所得之果有同、不同者，蓋各隨本因而感也。皆以今日開佛知見，為發覺初心，從此已去，所修之行方為成佛之真因，以因圓而後得果也。
然因中必由事佛供佛者，供佛則修福，宣法則修慧，二嚴具足，乃因圓而後得果，故最後身方得成佛也。最後身者，論云：菩薩地盡，覺心初起，心無初相，遠離微細念故，得見心性。此乃無明盡凈，二死永亡之時，名最後身。然事佛多寡之不一，乃無明厚薄之不等也。
然有造塔、不造塔者，以所積福各有深淺之不一也。名號各別，則各隨本因。而國土莊嚴，同一清凈，則同一唯心清凈所感之實報。所化眾生無三惡道，則本愿之所召。眷屬之大小，壽命之修短，法住之久近，皆各隨愿力之所致，例皆然也。
迦葉，名飲光，因地事日月燈佛，然燈續明，以紫金光涂佛形像，故感果號名光明，國名光德，劫名大莊嚴宜矣。壽命、法住皆二十小劫，則差於身子，亦本愿所持也。國土清凈，則同一凈心。三乘眷屬，亦夙緣也。以非惡世，故魔皆護法。
爾時，大目犍連、須菩提至即共同聲而說偈言。
大雄猛世尊，諸釋之法王至如饑須教食。
此目犍連等，因迦葉得記，故希記而請也。然前佛總說千二百聲聞悉亦當作佛，則人人皆有成佛之分明矣。而三子必欲指名而說其實事，猶恐其不得，悚栗而請者，此正小乘夙懷執相之習，狹劣之心未即頓舍，今雖蒙佛許可，自己未敢承當，故如饑逢王膳，未敢便食，必須得旨，後乃敢食。所以雖聞作佛，而心尚懷憂，必冀佛說，乃安樂耳。
爾時，世尊知諸大弟子至度脫無量菩薩及聲聞眾。
爾時，世尊欲重宣此義，而說偈言：
諸比丘眾！今告汝等至像法亦住，二十小劫。
此空生得記也。將來事佛因行，與迦葉等，果號、名相則各隨本因，以須菩提解空第一。然所空者，名相之外更無可空，故將來成佛，果號、名相正顯空法得證也。尊者生時，庫藏皆空，故果上劫名有寶，國名寶生，蓋即空以顯不空義也，亦本因耳。其土清凈，則同一凈心。人民皆處寶臺，應有寶義也。眷屬壽命、法住久近，與迦葉等，但彼佛常處虛空說法，則由空法實證，故果亦如之。
爾時，世尊復告諸比丘眾至像法亦住二十小劫。
爾時，世尊欲重宣此義，而說偈言：
諸比丘眾！皆一心聽至無量無數，莊嚴其國。
此栴延得記也。栴延因記，則先事八千億佛，及佛滅後，造七寶塔廟，供佛舍利，歷二萬億佛。總之少於飲光、空生，而速得佛者，由昔善於論義，法性精明，果號那提金光，則精瑩之至，因行然也。壽命十二劫，則隨機感，住世、法住久近，則愿力所持。
爾時，世尊復告大眾至像法亦住四十小劫。
爾時，世尊欲重宣此義，而說偈言：
我此弟子，大目犍連至吾今當說，汝等善聽。
此目連得記也。目連因記事佛，少於栴延，而佛滅度後，造塔供佛，則二百萬億越數更多，亦由功行造進不一也。目連宿習神通第一，則果號栴檀香。然香有清遠潛通，神通之象也。眷屬亦等，但壽命少長，亦隨機感，法住四十小劫甚久，則愿力所持也。然諸聲聞人一向皆有佛道長遠之怖者，以未見實果可期，渺無歸宿，故生怖耳。
今授記作佛，猶經多劫，而不怖者，以有實果在前，取證有時，則宿習易舍；以小乘所重名言習氣，不得佛語，則此心不安。是知授記之事，即以名言而策進之，如止啼黃葉，正以楔出楔之意耳。如人素以夢事為吉兇之兆，必以圓夢語為準。然夢豈真吉兇耶？
漢武帝時，有人善圓夢，帝以假夢試之，曰：朕夢殿瓦二片，化一對鴛鴦飛去。
其人圓曰：宮中必有相殺者。
頃即報云：宮人有相殺而死者。
帝曰：朕戲之耳，非夢也。何以應？
人曰：夢者，神之所至也。神動而吉兇隨之。
故諸佛說法度生，如說夢事，信矣。
我諸弟子下十句，起後因緣之說也。
此品來意，由前五人俱得授記，座中尚有一類鈍根聲聞，向以佛果菩提非己智分，狹劣習氣未忘，將謂彼為唱導之首，宜乎得記。而此輩猶懷絕分之心，故世尊遠引塵劫已前大通佛時，十六王子教化之宿因，曾下一乘之緣種，自是以來，生生受化，今緣已熟，止是印許之時，以破大眾執著之疑。
躍然發起慕大之心，以除宿習，故廣引大通之往事，十六王子講法之因緣，以顯緣因佛性也。故說化城一喻，原是虛設，以明三乘畢竟是權，為止怖遠疲勞之眾，令眾暫息，可進寶所。以此開發策進鈍根，故大眾聞說，頓悟昔因，自信成佛，乃各得授記，故此品來也。
佛告諸比丘乃往過去至觀彼久遠猶若今日。
爾時，世尊欲重宣此義，而說偈言：
我念過去世，無量無邊劫至通達無量劫。
此如來遠引大通智勝之本因，以證現今法會之緣種也。佛號大通智勝者，乃一切種智諸佛法身之果體，眾生本有之佛性也。唯此智體，超法界量，故云大；徹圣凡情，故云通；常然不昧，故云智；乃勝義中真勝義性，故云勝。
以此智最勝故，用不離體，故十號具足。常住寂光，故國名好城。空劫已前，故劫名大相。眾生背此智體，其來無始，故云過不可思議阿僧只劫也。
寂音以華嚴法界觀：真空絕相、理事無礙、周遍含容，三種觀門，釋大通智三字，三義具足為勝，此最稱理，但此言本具，觀言修顯，似有先後耳。此智又名無師智、自然智，諸佛證此智體，名一切種智。華嚴云：奇哉！奇哉！一切眾生具有如來智慧德相，但以妄想顛倒執著而不證得；若離妄想顛倒執著，則一切智、無師智、自然智當下現前。是知此智為一切諸佛之果體，一切眾生之佛性也。
以二乘迷此本智，故皆言昔失，將謂絕無成佛之分。前雖授五人記，乃諦信佛心而不疑者，尚有劣解下根，執著二乘名言習氣，昔失之疑不忘，今雖聞記，而疑情未盡，不悟不失之所以。故佛特說因緣，推原佛性之本，無始自來不失，故的指大通之往事，明見如今，則未來授記得果之事亦不虛妄，所謂以因緣破下根之執也。
前歷言佛智非二乘所知，然佛果海功德難思，此亦不知之一端也。
彼佛滅度已來，甚大久遠者，正顯法身隱而不現，眾生迷之蓋已久矣，故說塵墨之劫以況之。歷大千世界以為墨，將為地種，就十方內，且以東方過千國土，下墨一點，大如微塵，是則經千國土才一點耳。如是展轉東行，又過國土如初，次第點之。有墨點者，已不可知，非算師所及，況點與未點，盡抹為塵，此塵之數已極多矣。以此一塵為一劫，則劫可量哉？此則推原其始無始也。
彼佛滅度已來，復過是數，足徵眾生迷此佛性其來久矣，豈二乘可知耶？然前對上根，但云成佛已來，不言其時，對中根言教化之事，但言二萬億佛，所謂舉一隅也。今對下根，則極盡塵劫之量者，以劣解二乘向存斷滅始終之見，陋習難袪，非此不足以破之，此如來接引之方便也。且以如來知見觀彼久遠猶若今日，況我如來應世四十年來，不離剎那際三昧，豈虛言哉？故如來所說真實不虛，下根聞此，雖顓蒙之極，不得不信佛真實之說也。
佛為二乘苦心，則火宅長者及窮子之父，豈能盡佛真慈哉？偈云：佛智凈微妙，無漏無所礙，通達無量劫。是知佛智前觀無始，則後觀無終，即授記弟子成佛之事，至遠不過三百萬億劫數，佛眼觀之，如目前耳。可不信乎？
佛告諸比丘至成阿耨多羅三藐三菩提。
此言大通智勝佛從法垂應之跡也。佛壽五百萬億那由他劫，特舉應緣之跡耳。言本坐道場，則出真兆圣應現之始也。垂得菩提，以佛佛出現，必示初成正覺，故云垂得。垂者，將也。
問曰：佛既示現不必更得，而云垂得菩提，佛法不現者，何耶？
答：此待機也。所謂佛真法身猶若虛空，應物現形如水中月，眾生心水凈，菩提影現中。華嚴經云：毘盧遮那於一切眾生身中成等正覺。是知佛本非身，以眾生為身。今大通智佛有應無感，故垂得菩提；而佛法不現在前，正以眾生心器未凈，故十小劫以待時耳。結加趺坐，身心不動者，所謂正入剎那際三昧，即首言無量義處三昧也。
今釋尊應身待四十年，豈為久耶？忉利諸天先就菩提樹下敷座以待者，正顯不離菩提樹下而遍應也。適坐此座，則諸天雨華作樂乃至滅度者，顯佛出現始終不起剎那際三昧也。
光中圓現諸佛始終，將謂光中之境耳。今則直顯此經皆說光中之實事也。過十小劫，佛法現前，乃得菩提者，機感契會，心境絕待之時也。古云：若識佛性義，當觀時節也。
比丘當知！如來方便至此城非實，我化作耳。
此將開化城引進之喻，先立滯權為喻本也。如來所以先設漸教者，以方便權智，觀察眾生深心樂欲之不同，知其樂小，難以語大，故說小乘涅盤為暫息耳。
譬如下，喻設漸意。五百由旬，喻眾生流轉五道也。三毒充滿，故喻惡道。曠絕無人，喻眾生迷失本真。唯恣貪嗔，故云怖畏之處。珍寶處，喻妙莊嚴海，果覺報土。多眾，喻三乘之人，欲出生死，而求作佛也。西域商人求寶，必有一為導師，將引眾人，此喻釋尊出世，為眾導師，引出五道，故云欲過此難。所將人眾，疲極欲退，喻二乘狹劣，怖畏佛道長遠，皆有止息之心也。
導師方便等，喻釋尊方便施權也。過三百由旬，化作一城，喻三界外，設小乘涅盤，為中路止息之所也。疲極眾喜，喻愜二乘之心也。眾人入城，生安隱想，喻小乘耽著涅盤，不復前進也。
導師知眾不疲，即滅化城，喻今機熟，廢權立實也。寶處在近，喻佛果非遙，肯進即是。故不言里數，此喻明為下根開權顯實矣。
諸比丘下，法合喻本。知諸生死下，合知通塞。若眾生下，合怖遠疲極。若但說佛乘而不開漸，則眾生怖畏佛道長遠，是則不得不設方宜也。佛知是已下，正合化城。二涅盤，即聲聞、緣覺二果也。
若眾生下，合眾止息，即滅化城，策進寶所也。一乘佛慧，即是寶所。二乘已出三界險道，故云近於佛慧。以權舍即實，成佛無難，此開權顯實之義也。
爾時，世尊欲重宣此義，而說偈言：
大通智勝佛，十劫坐道場至慎勿懷驚懼。
此頌因緣之事也。大通智勝佛下十六句，頌智勝成佛。彼佛十六子下四句，頌王子見佛。頭面禮佛足下，頌王子請法。東方諸世界下二十句，頌十方梵王請轉法輪。無量慧世尊下八句，頌受請開漸。
六百萬億姟下四句，頌初會說法，二乘得益。第二說法時下八句，頌二、三、四會，多眾得益。時十六王子下八句，頌王子請說大法。佛知童子心下十句，頌受請為說妙法華經。
言如河沙偈者，謂機廣時長，故所說之經，文言亦多，如此稱性應機之談，本無一定之法。故今經一期，止二十八品，燈明六十劫說，大通八千劫說，常不輕於威音王佛所，則聞二十萬億偈，喜見於日月凈明德佛所，聞八百萬億阿閦婆偈，此稱性之談，故廣略不同，所謂通方之說也。
彼佛說經已下十六句，頌大通入定，王子說妙法華經，所度有河沙眾。彼佛滅度後四句，頌所化之眾，世世為得度之因緣。長行無滅度之文，偈中出之。是十六沙彌下四句，頌王子成佛。
爾時聞法者下八句，頌十六佛皆說妙法，引入佛慧。是知所化之緣，其來久矣。以是本因緣下四句，頌今所化皆本昔緣，原下成佛種子，故今作佛，慎勿疑也。如此歷歷昔緣，即下根昧劣，詎不信哉？
譬如險惡道，迥絕多毒獸至引入於佛慧。
此譬如下四十六句，通頌設喻，如文可知，但長行唯言化城，頌中而言城郭、舍宅、園林、浴池、樓閣、男女充滿等事，則廣喻三乘權果功德利用，大小相似，總非實證，故通云化作為止息耳。我等亦如是下，法合，前十句合開權。既知下十六句，合廢權立實。諸佛下四句，總結法喻，終一品之義。