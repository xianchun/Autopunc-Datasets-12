释门三界二十八天、四洲至华严藏世界、八寒八热地狱等，法自三身、五位、四果、七支至十八界、三十七道品等，入释者率能言之。今不复具，录其事尤异者。
鬘持天，十住处、十六分中轮王，乐不及其二。
四种乐：一无怨，二随念，及天女不念余天等，身香百由旬。迦留波陀天，此由象迹有十地也。
目不瞚，众蜂出妙音。六天香风，皆入此天。四天王十地彩地。质多罗地八林。箜篌天十地金流河。无影山。有影游乌随其行处池同其色。众乌说偈。白身天。身色如拘勿头花。无足柔软。随足上下。乐游戏天。乘鹅殿。宝树枝叶如殿。三十三天，九十九那由天女。忆念树物随意而出。十花池。千柱殿。六时林，一日具六时。
千辐轮殿，天妃舍友所坐也。衣无经纬。将死者尘着身。马殿千鹅驾。金刚綖带。行林随天所至。众乌金臆。大象百头，头有十牙，牙端有百浴池，顶有山，名曰界庄严。鼻有河，如阎牟那河水，散落世界为雾。胁有二园，一名喜林，二名乐林。象名伊罗婆那。光明林，四维有意树。帝释将与修罗战，入此林四树间，自见胜败之相。甲胄林，甲胄从树而生，不可破坏。
莲出摩偷美饮也，修一千二百善业者，生此天。上妙之触，如触迦旃邻提鸟，此鸟轮王出世方见。
开合林，开目常见光明。
夜摩天，住虚空，阎婆风所持也。
积崖山，高三百由旬，有七榻七箱。
始生天者五相：一光覆身而无衣，二见物生希有心，三弱颜，四疑，五怖。又五木：一近莲池花不开，二近林蜂离树，三听天女歌而出压离，四近树花萎，五殿不行空。又见身光衣触如金刚，及照毗琉璃镜，不见其道。
天女九退相：一皮缓，二头花散落，三赤花在道变为黄，四风吹无缕衣，如人依触，五飞行意倦，六触水而浊，七取树花高不可及，八见天子无媚，九发散粗涩。又唇动不止，璎珞花鬘皆重。
十二种离垢布施生此天，群鸟青影覆万由旬。
摩尼珠中，有金字偈。
四天王天，有十二失坏，常与修罗斗战等。三十三天八种失坏，有劣天，不为帝释所识等。夜摩天，六失坏，食劣生惭等。
兜率陀天，四失坏，不乐鹅王说法声等。化乐天，四失坏，天业将尽，其足无影等。
他化自在天，四失坏，宝翅蜂舍去等。
色界天下石，经十万八千三百八十三年，方至地。
阎浮提人生三肘半至四肘，骨四十五，脉十三，身虫有毛灯瞋血。禅都摩虫，流行血中。善色虫，处粪中，令人安乐。起根虫，饱则喜。欢喜虫，能见众梦。又有痶痪等。
赊婆罗人穿唇。驼面目有诸人二足。师子有翼。女人狗面。有林名吱多迦，罗刹所住。眴目间行百千由旬，洲有赤地黑玉铜康白等。
郁单越鸡多迦等天河七十。
自在无畏四天王否如鸭音林。麒麟陀树。迦吱多那等。二十五鹿名。有山多牛头旃檀，天人与阿修罗斗，伤者于此涂香。
提罗迦树花，见日光即开。拘尼陀树花，见月光即开。无忧树，女人触之花方开。尸利沙树，足蹈即长。又白龙、活鹅、旋鼻境界等花。
瞿陀尼女人主乳，有十亿聚落，一万二城大国。多伽多支五大河，月力等弗婆提。三大林峪鬌等。三大城，大者三亿五十万三千五百五十六聚落。
南洲耳发庄严。北洲眼庄严。西洲顶腹庄严。东洲肩䏶庄严。
生赡部者见白㲲，生郁林越见赤㲲，见母如鹅；生瞿陀夷，生黄屋，见母如牛；生弗婆提见青㲲，见母如马。
阿修罗以鬼摄魔及鬼有神通者，二畜摄在海地下八万四千由旬。
酒树又有树，群蜂流蜜，其色如金。婆罗婆树，其实如瓮。
四婇女如影等，各有十二亿那由他侍女，寿五千岁，地名月鬘。不见顶山十三处，鹿迷蜂旋。赤目鱼，正走水行，住空住山窟。爱池鱼口等。黄鬘林。
鋡毗罗城。战时手足断而更生，半身及道即死。
鬼怪，阎浮提下五百由旬，有三十六种魔罗令鬘鬼，此言鬼子魔。遮叱迦鸟，唯得食鱼，舍鹅鬼受此身。
畜生有三十四亿种，龙住阎浮提者五十七亿，龙于瞿陀尼，不降浊水。西洲人食浊水则夭，单越人恶冷风。龙不发冷，于弗婆提洲不作雷声，不起电光，东洲恶也。其雷声，兜率天作歌呗音，阎浮提作海潮音。其雨，兜率天上雨摩尼，护世城雨美膳，海中注雨不绝如连轮，阿修罗中雨兵仗，阎浮提中雨清净水。
地狱一百三十六。三角生死善无记也。团生死诸天也。青出死地狱。黄出死饿鬼。赤业畜生。
活地狱十六别处，下天五千年，此狱一昼夜。金刚虫瓮热黄蓝花心，弥泥鱼。排筒。
黑绳地狱。旃茶剧。畏鹫。
处合地狱上中下䇢铜汁河中身。洋如苏鹫腹火人。割刳处，坚炎口，夜于朱诛虫。铁蚁。泪火处，以佉佗罗灰致眼中，镴池鼋。
号叫地狱。发流火处。火未虫处，四百四痛火厚二百肘。
大号叫地狱。阔广三居赊，口生确虫火鬓处，金舒迦色，肉泥色也。赤树鱼腹苦。
焦热地狱。十二炎处。火生十方及饥渴火也。针风生龙口中，弥泥鱼。镬量五十由旬，沸沫高半由旬，吹下三十六亿由旬，鬘块乌处地盆虫。置之鼓牛鼓出恶声。千头龙。
阿鼻十六别剧。衣裳健破浣而速垢。将生阿鼻之相，死时见身如八岁儿，面在下空中风吹三千年受苦，胜如阿迦尼吒天乐。狱中臭气能坏欲界六天，有出没之二山遮之。乌口处，黑肚处，一角二角处。
八寒地狱，多与常说同。
凡生地狱有三种形：罪轻作人形，其次畜形，极苦无形，如肉轩、肉屏等。今佛寺中画地狱变，唯子隔狱稍如经说，其苦具悉，图人间者曾无一据。
旧说地狱中阴，牛头阿傍，无情业所感现。
人渐死时足后最冷，出地狱之相也。
器世将坏，无生地狱者。
阿修罗有一切观见池，战之胜败，悉见池中。
鬘持天，镜林中，天人自见善恶因缘。正行天，颇梨树，见人行与非法。毗留博天，常于此观之。忉利天，及人中七生事，见于殿壁中。无法第八生波利邪多天，有波利邪多树，见阎浮提人善不善相，行善则照百由旬，行不善则凋枯，半行善则半荣。微细行天，宝树枝叶悉见，天人影像，上中下业，亦见其中。阎摩那婆罗天，娑罗树中见果报，其殿净如镜，悉见天人所作之业果报。又第二树中有千柱殿，有业网，诸地狱十六隔剧，悉见其中。
夜摩天，抚垢镜池，池中见自身额上所见过见业果。
又阎浮那施塔影中，见欲界罪福及三恶，趣言天象异者，若有将食肥腻沉水。鸟下飞，日将蚀，诸方赤。
二十八宿：昴为首，一夜行三十时，形如剃刀，姓鞞耶尼，祭用乳，属火。毕形如笠，又属木，祭用鹿肉，祭颇罗堕。觜属日月之子，姓毗梨佉耶尼，形如鹿头，祭用果。参属日，姓天婆斯失絺，形如妇人黡，祭用醍醐。井属日，姓同参，形如足迹，祭用粳米和蜜。鬼属木，姓炮波罗毗，形如佛胸，祭同井。柳属蛇，姓、祭与参同，形如蛇。星属火，形如河岸，姓宾伽耶尼，祭用乌麻。张属福德天，姓瞿昙，形、祭如井。翼属林天，姓憍陈如，祭用黑豆，形同上。轸属毗沙梨帝，形如人手，姓迦遮延，祭用莠稗。角属喜乐天，姓质多罗，形如上，祭用花。亢姓迦旃延，祭用菉豆。氏姓多罗尼，以花祭。房属慈天，姓阿蓝婆，形如璎珞，祭用酒肉。心属忉利天，姓迦罗延，形如大麦，祭用粳米。尾属腊师天，姓遮耶尼，形如蝎尾，祭用果根。箕属清净天，姓持叉迦，形如牛角。斗姓莫迦逻，形如人拓石，祭如井。牛属梵天，姓梵岚摩，形如牛头，祭如参。女属毗纽天，姓帝利迦遮耶尼，形如心，祭以鸟肉。虚姓同翼，形如鸟，祭用乌豆汁。危姓单罗尼，形如参，祭以粳米。室属蛇头天，蝎天之子，姓阎浮都迦，祭用血。壁姓陀难阇。奎姓阿瑟吒，祭用酪。娄属乾闼婆天，姓阿含婆，形如马头，祭用大麦。胃姓驮伽毗，形如鼎足。
亢、虚、参、胃四星，不得入阵。
轸宿生人，七步无蛇。角宿生人，好嘲戏。女宿生人，亢、参、危三宿日作事不成。虚角胜。
一千六百刹那为一伽那，倍六十名横呼律多，倍三十名为一日夜。
夜叉口烟为彗。龙王身光曰忧流迦，此言天狗。
汉明帝始造白马寺，寺中悬幡，影入内，帝怪问左右曰：佛有何神，人敬事之？
乌仗那国有佛迹，随人身福寿，量有长短。
那揭罗曷国城东塔中有佛顶骨，周二尺，欲知善恶者，以香涂印骨，其迹焕然，善恶相悉见。
北天健驮罗国有大窣堵波，佛悬记七烧七立佛法方尽，玄奘言成坏已三。
西域佛金刚座，有标界铜观自在像两躯，国人相传菩萨身没，佛法亦尽，隋末已没过胸臆矣。
乾陀国头河岸有系白象树，花叶似枣，季冬方熟，相传此树灭，佛法亦灭。
北朝时，徐州角城县之北，僧尼着白布法服，时有青布袈裟者。
波斯属国有阿軬荼国，城北大林中有伽蓝音佛，于此听比丘着函缚屣。函缚，此言靴也。
宁王宪寝疾，上命中使送医药，相望于道。僧崇一疗宪稍瘳，上悦，持赐崇一绯袍鱼袋。
梁简文帝有谢赐郁泥纳袈裟表。
魏使陆操至梁，梁王坐小舆，使再拜，遣中书舍人殷炅宣旨劳问。至重云殿，引升殿，梁主着菩萨衣，北面，太子以下皆菩萨衣，侍卫如法。操西向以次立，其人悉西厢东面。一道人赞礼，佛词凡有三卷，其赞第三卷中称为魏主、魏相高并南北二境士女。礼佛讫，台使与其群臣俱再拜矣。
魏李骞、崔劼至梁同泰寺，主客王克、舍人贺季友及三僧迎门引接。至浮图中，佛傍有执板笔者，僧谓骞曰：此是尸头，专记人罪。骞曰：便是僧之董狐。复入二堂，佛前有铜钵，中燃灯，劼曰：可谓日月出矣，爝火不息。
卢县东有金榆山，昔朗法师令弟子至此采榆荚，诣瑕丘市易，皆化为金钱。
后魏胡后尝问沙门宝公国祚，且言把粟与鸡唤朱朱，盖尔朱也。有赵法和请占，宝公曰：大竹箭，不须羽。东厢屋，急手作。法和寻丧父。
历城县光政寺有磬石，形如半月，腻光若滴。扣之，声及百里。北齐时移于都内，使人击之，其声杳绝。却令归本寺，扣之声如故。士人语曰：磬神圣，恋光政。
国初，僧玄奘往五印取经，西域敬之。成式见倭国僧金刚三昧，言尝至中天，寺中多画玄奘麻屩及匙箸，以彩云乘之，盖西域所无者。每至斋日，辄膜拜焉。
又言那兰陀寺僧食堂中，热际有巨蝇数万至，僧上堂时，悉自飞集于庭树。
僧万回年二十余，貌痴不语。其兄戍辽阳，久绝音问，或传其死，其家为作斋。万回忽卷饼茹，大言曰：兄在，我将馈之。出门如飞，马驰不及。及暮而还，得其兄书，缄封犹湿，计往返一日万里，因号焉。
天后任酷吏罗织，位稍隆者日别妻子。博陵王崔玄晖，位望俱极，其母忧之曰：汝可一迎万回，此僧宝志之流，可以观其举止祸福也。及至，母垂泣作礼，兼施银匙箸一双。万回忽下阶，掷其匙箸于堂屋上，掉臂而去，一家谓为不祥。经日，令上屋取之，匙箸下得书一卷。观之，谶纬书也，遽令焚之。数日，有司忽即其家，大索图谶不获，得雪。时酷吏多令盗夜埋蛊遗谶于人家，经月，告密籍之。博陵微万回，则灭族矣。
梵僧不空，得总持门，能役百神，玄宗敬之。岁尝旱，上令祈雨，不空言，可过某日令祈之，必暴雨。上乃令金刚三藏设坛请雨，连日暴雨不止，坊市有漂溺者，遽召不空，令止之。不空遂于寺庭中，捏泥龙五六，当溜水，胡言骂之。良久，复置之，乃大笑，有顷，雨霁。
玄宗又尝召术士罗公远与不空同祈雨，互校功力。上俱召问之，不空曰：臣昨焚白檀香龙。上令左右掬庭水嗅之，果有檀香气。
又与罗公远同在便殿，罗时反手搔背。不空曰：借尊师如意。殿上花石莹滑，遂激窣至其前，罗再三取之不得，上欲取之，不空曰：三郎勿起，此影耳。因举手示罗如意。又邙山有大蛇，樵者常见，头若丘陵，夜常承露气，见不空作人语曰：弟子恶报，和尚何以见度，常欲翻河水陷洛阳城，以快所居也。不空为受戒，说苦空，且曰：汝以瞋心受此苦，复忿恨，吾力何及！当思吾言，此身自舍昔而来。后旬月，樵者见蛇死于涧中，臭达数十里。不空每祈雨，无他轨则，但设数绣座，手簸旋数寸木神，念咒掷之，自立于座上，伺木神吻角牙出，目瞚，则雨至。
僧一行穷数有异术。开元中尝旱，玄宗令祈雨，一行言当得一器，上有龙状者，方可致雨。上令于内库中遍视之，皆言不类。数日后，指一古镜，鼻盘龙，喜曰：此有真龙矣。乃持入道场，一夕而雨。或云是扬州所进，初范模时，有异人至，请闭户入室，数日开户，模成，其人已失。有图并传于世。此镜五月五日，于扬子江心铸之。
荆州贞元初，有狂僧些僧其名者，善歌河满子，尝遇醉，五百途辱之，令歌，僧即发声，其词皆五百从前隐慝也，五百惊而自悔。
苏州贞元中，有义师状如风狂。有百姓起店十余间，义师忽运斤坏其檐，禁之不止。其人素知其神，礼曰：弟子活计赖此。顾曰：尔惜乎？乃掷斤于地而去。其夜市火，唯义师所坏檐屋数间存焉。常止于废寺殿中，无冬夏常积火，坏幡木象悉火之。好活烧鲤鱼，不待熟而食。垢面不洗，洗之辄雨，吴中以为雨候。将死，饮灰汁数斛，乃念佛而坐，不复饮食，百姓日观之，坐七日而死。时盛暑，色不变，肢不摧。安国寺僧熟地，常烧木佛，往往与人语，颇知宗要，寺僧亦不之测。
睿宗初生含凉殿，则天乃于殿内造佛氏，有玉像焉。及长，闲观其侧，玉像忽言：尔后当为天子。
大历中，荆州有术士从南来，止于陟屺寺。好酒，少有醒时。因寺中大斋会，人众数千，术士忽曰：余有一伎，可代抃瓦廅珠之欢也。乃合彩色于一器中，驔步抓目，徐祝数十言，方欱水再三噀壁上，成维摩问疾变相，五色相宣如新写，逮半日余，色渐薄，至暮都灭。唯金粟纶巾鹙子衣上一花，经两日犹在。成式见寺僧惟肃说，忘其姓名。
丞相张魏公延赏在蜀时，有梵僧难陀，得如幻三昧，入水火，贯金石，变化无穷。初入蜀，与三少尼俱行，或大醉狂歌，戍将将断之。及僧至，且曰：某寄迹桑门，别有药术。因指三尼：此妙于歌管。戍将反敬之，遂留连为办酒肉。夜会客，与之剧饮。僧假裲裆巾帼，市铅黛，伎其三尼。及坐，含睇调笑，逸态绝世。饮将阑，僧谓尼曰：可为押衙踏某曲也。因徐进对舞，曳绪回雪，迅赴摩跌，技又绝伦也。良久曲终，而舞不已。僧喝曰：妇女风邪？忽起取戍将佩刀，众谓酒狂，各惊走，僧乃拔刀斫之，皆踣于地，血及数丈。戍将大惧，呼左右缚僧。僧笑曰：无草草。徐举尼，三支筇杖也，血乃酒耳。又尝在饮会，令人断其头，钉耳于柱，无血。身坐席上，酒至，泻入脰疮中，面赤而歌，手复抵节。会罢，自起提首安之，初无痕也。时时预言人凶衰，皆谜语，事过方晓。成都有百姓供养数日，僧不欲住，闭关留之，僧因是走入壁角，百姓遽牵，渐入，唯余袈裟角，顷亦不见。来日壁上有画僧焉，其状形似，日日色渐薄。积七日，空有黑迹，至八日，迹亦灭，僧已在彭州矣。后不知所之。
虞部郎中陆绍，元和中，尝看表兄于定水寺，因为院僧具蜜饵、时果，邻院僧亦陆所熟也，遂令左右邀之。良久，僧与一李秀才偕至，乃环坐，笑语颇剧。院僧顾弟子煮新茗，巡将匝而不及李秀才。陆不平曰：茶初未及李秀才，何也？僧笑曰：如此秀才，亦要知茶味？且以余茶饮之。邻院僧曰：秀才乃术士，座主不可轻言。其僧又言：不逞之子弟，何所惮！秀才忽怒曰：我与上人素未相识，焉知予不逞徒也？僧复大言：望酒旗玩变场者，岂有佳者乎？李乃白座客：某不免对贵客作造次矣。因奉手袖中，据两膝，叱其僧曰：粗行阿师，争敢辄无礼，柱杖何在？可击之。其僧房门后有筇杖子，忽跳出，连击其僧。时众亦为蔽护，杖伺人隙捷中，若有物执持也。李复叱曰：捉此僧向墙。僧乃负墙拱手，色青气短，唯言乞命。李又曰：阿师可下阶。僧又趋下，自投无数，衄鼻败颡不已。众为请之，李徐曰：缘对衣冠，不能杀此为累。因揖客而去。僧半日方能言，如中恶状，竟不之测矣。
元和末，盐城脚力张俨，递牒入京。至宋州，遇一人，因求为伴。其人朝宿郑州，因谓张曰：君受我料理，可倍行数百。乃掘二小坑，深五六寸，令张背立，垂踵坑口，针其两足。张初不知痛，又自膝下至骭，再三捋之，黑血满坑中。张大觉举足轻捷，才午至汴，复要于陕州宿，张辞力不能。又曰：君可暂卸膝盖骨，且无所苦，当日行八百里。张惧，辞之。其人亦不强，乃曰：我有事，须暮及陕。遂去，行如飞，顷刻不见。
蜀有费鸡师，目赤无黑睛，本濮人也。成式长庆初见之，已年七十余。或为人解灾，必用一鸡，设祭于庭。又取江石如鸡卵，令疾者握之，乃踏步作气嘘叱，鸡旋转而死，石亦四破。成式旧家人永安，初不信，尝谓曰：尔有大厄。因丸符逼令吞之。复去其左足鞋及袜，符展在足心矣。又谓奴沧海曰：尔将病。令袒而负户，以笔再三画于户外，大言曰：过、过！墨遂透背焉。
长寿寺僧，言他时在衡山，村人为毒蛇所噬，须臾而死，发解肿起尺余。其子曰：昝老若在，何虑！遂迎昝至。乃以灰围其尸，开四门，先曰：若从足入，则不救矣！遂踏步握固，久而蛇不至。昝大怒，乃取饭数升，捣蛇形诅之。忽蠕动出门。有顷，饭蛇引一蛇从死者头入，径吸其疮，尸渐低，蛇疱缩而死，村人乃活。
王潜在荆州。百姓张七政，善止伤折。有军人损胫，求张治之，张饮以药酒，破肉去碎骨一片，大如两指，涂膏封之，数日如旧。经二年余，胫忽痛，复问张，张言前为君所出骨，寒则痛，可遽觅也，果获于床下。令以汤洗贮于絮中，其痛即愈。王公子弟与之狎，尝祈其戏术。张取马草一掬，再三挼之，悉成灯蛾飞。又画一妇人于壁，酌酒满杯饮之，酒无遗滴。逡巡，画妇人面赤，半日许可尽，湿起坏落，其术终不肯传人。
韩佽在桂州，有妖贼封盈，能为数里雾。先是尝行野外，见黄蛱蝶数十，因逐之，至一大树下忽灭，掘之得石函，素书大如臂，遂成左道，百姓归之如市。乃声言某日将攻桂州，有紫气者，我必胜。至期，果紫气如疋帛，自山亘于州城。白气直冲之，紫气遂散。天忽大雾，至午稍开霁，州宅诸树滴下小铜佛，大如麦，不知其数，其年韩卒。
海州司马韦敷，曾往嘉兴，道遇释子希遁，深于缮生之术。又能用日辰可代药石，见敷镊白，曰：贫道为公择日拔之。经五六日，僧请镊其半。及生，色若黳矣。凡三镊之，鬓不复变。座客有祈镊者，僧言取时稍差。别后，髭色果带绿，其妙如此。
众言石旻有奇术，在扬州，成式数年不隔旬与之相见，言事十不一中。家人头痛、嚏咳者，服其药，未尝效也。至开成初，在城亲故间，往往说石旻术不可测。盛传宝历中，石随钱徽尚书至湖州，尝在学院，子弟皆以文丈呼之。于钱氏兄弟求免汤饼。时暑月，猎师数日方获，因与子弟共食，笑曰：可留兔皮，聊志一事。遂钉皮于地，垒墼涂之，上朱书一符。独言曰：恨校迟！恨校迟！钱氏兄弟诘之，石曰：欲共诸君共记卯年也。至太和九年，钱可复凤翔遇害，岁在乙卯。
江西人有善展竹，数节可成器。又有人熊葫芦，云翻葫芦易于翻鞠。
厌鼠法，七日以鼠九枚置笼中，埋于地，秤九百斤土覆坎，深各二尺五寸，筑之令坚固，杂五行书曰：亭部地上土。涂灶，水火盗贼不经；涂屋四角，鼠不食蚕；涂仓，鼠不食稻；以塞陷，百鼠种绝。
雍益坚云：主夜神咒，持之有功德，夜行及寐，可已恐怖恶梦。咒曰：婆珊婆演底。
宋居士说，掷骰子，咒云：伊谛弥谛弥揭罗谛。念满万遍，彩随呼而成。
云安井，自大江溯别派，凡三十里。近井十五里，澄清如镜，舟楫无虞。近江十五里，皆滩石险恶，难于沿溯。天师翟乾祐，念商旅之劳，于汉城山上，结坛考召，追命群龙。凡一十四处，皆化为老人，应召而至。乾祐谕以滩波之险，害物劳人，使皆平之。一夕之间，风雷震击，一十四里尽为平潭矣，惟一滩仍旧，龙亦不至。乾祐复严敕神吏追之。又三日，有一女子至焉，因责其不伏应召之意。女子曰：某所以不来者，欲助天师广济物之功耳。且富商大贾，力皆有余；而佣力负运者，力皆不足。云安之贫民，自江口负财货至近井潭，以给衣食者众矣。今若轻舟利涉，平江无虞，即邑之贫民，无佣负之所，绝衣食之路，所困者多矣。余宁险滩波以赡佣负，不可利舟楫以安富商，所以不至者，理在此也。乾祐善其言，因使诸龙皆复其故，风雷顷刻，而长滩如旧。天宝中，诏赴上京，恩遇隆厚。岁余，还故山，寻得道而去。
玄宗既召见一行，谓曰：师何能？对曰：惟善记览。玄宗因诏掖庭取宫人籍以示之，周览既毕，覆其本，记念精熟，如素所习读，数幅之后，玄宗不觉降御榻为之作礼，呼为圣人。先是一行既从释氏，师事普寂于嵩山。师尝设食于寺，大会群僧及沙门，居数百里者，皆如期而至，聚且千余人。时有卢鸿者，道高学富，隐于嵩山。因请鸿为文赞叹其会。至日，鸿持其文至寺，其师受之，致于几案上。钟梵既作，鸿请普寂曰：某为文数千言，况其字僻而言怪，盍于群僧中选其聪悟者，鸿当亲为传授。乃令召一行。既至，伸纸微笑，止于一览，复致于几上。鸿轻其疏脱而窃怪之。俄而群僧会于堂，一行攘袂而进，抗音兴裁，一无遗忘。鸿惊愕久之，谓寂曰：非君所能教导也，当从其游学。一行因穷大衍，自此访求师资，不远数千里。尝至天台国清寺，见一院，古松数十步，门有流水。一行立于门屏间，闻院中僧于庭布算，其声蔌蔌。既而谓其徒曰：今日当有弟子求吾算法，已合到门，岂无人道达耶？即除一算，又谓曰：门前水合却西流，弟子当至。一行承言而入，稽首请法，尽受其术焉。而门水旧东流，今忽改为西流矣。邢和璞尝谓尹惜曰：一行，其圣人乎？汉之洛下闳造大衍历，云后八百岁当差一日，则有圣人定之，今年期毕矣。而一行造大衍历，正在差谬，则洛下闳之言信矣。一行又尝诣道士尹崇借扬雄太玄经，数日，复诣崇还其书。崇曰：此书意旨深远，吾寻之数年，尚不能晓，吾子试更研求，何遽还也？一行曰：究其义矣。因出所撰太衍玄图及义诀一卷以示崇，崇大嗟服。曰：此后生颜子也。至开元末，裴宽为河南尹，深信释氏，师事普寂禅师，日夕造焉。居一日，宽诣寂，寂云：方有小事，未暇款语，且请迟回休憩也。宽乃屏息，止于空室。见寂洁正堂，焚香端坐。坐未久，忽闻叩门，连云：天师一行和尚至矣。一行入，诣寂作礼，礼讫，附耳密语，其貌绝恭，但颔云无不可者。语讫礼，礼讫又语，如是者三，寂惟云是是，无不可者。一行语讫，降阶入南室，自阖其户。寂乃徐命弟子云：遣钟，一行和尚灭度矣。左右疾走视之，一行如其言灭度。后宽乃服衰绖葬之，自徒步出城送之。
南朝有姥善作笔，萧子云常书用，笔心用胎发。开元中，笔匠名铁头，能莹管如玉，莫传其法。
成都宝相寺偏院小殿中有菩提像，其尘不集如新塑者。相传此像初造时，匠人依明堂先具五脏，次四肢百节。将百余年，纤尘不凝焉。
李叔詹尝识一范阳山人，停于私第，时语休咎必中，兼善推步禁咒。止半年一，忽谓李曰：某有一艺，将去，欲以为别，所谓水画也。乃请后厅上掘地为池，方丈，深尺余，泥以麻灰，日汲水满之。候水不耗，具丹青墨砚，先援笔叩齿良久，乃纵笔毫水上，就视，但见水色浑浑耳。经二日，拓以稚绢四幅，食顷，举出观之，古松、怪石、人物、屋木，无不备也。李惊异，苦诘之，惟言善能禁彩色，不令沉散而已。
天宝末，术士钱知微尝至洛，遂榜天津桥表柱卖卜，一卦帛十疋。历旬，人皆不诣之。一日，有贵公子意其必异，命取帛如数卜焉。钱命蓍布卦成，曰：予筮可期一生，君何戏焉？其人曰：卜事甚切先生岂误乎？钱云：请为韵语曰：两头点土，中心虚悬。人足踏趿，不肯下钱。其人本意卖天津桥绐之，其精如此。
武宗癸亥三年夏，予与张君希复善继，同宫秘丘，郑君符梦复，连职仙署。会暇日，游大兴善寺。因问两京新记及游目记，多所遗略，乃约一旬寻两街寺。以街东兴善为首，二记所不具，则别录之。游及慈恩，初知官将并寺，僧众草草，乃泛问一二上人及记塔下画迹，游于此遂绝。后三年，予职于京洛。及刺安成，至大中七年归京，在外六甲子，所留书籍，揃坏居半，于故简中睹与二亡友游寺，沥血泪交，当时造适乐事，邈不可追。复方刊整，才足续穿蠹，然十亡五六矣。次成两卷，传诸释子。东牟人段成式，字柯古。
靖善坊大兴善寺，寺取大兴城两字、坊名一字为名。新记云：优填像，总章初为火所烧，据梁时，西域优填在荆州，言隋自台城移来此寺，非也。今又有旃檀像，开目，其工颇拙，犹差谬矣。
不空三藏塔前多老松，岁旱则官伐其枝为龙骨以祈雨，盖三藏役龙，意其树必有灵也。
行香院堂后壁上，元和中，画人梁洽画双松，稍脱俗格。曼殊堂工塑极精妙，外壁有泥金帧，不空自西域赍来者。
发塔内有隋朝舍利塔，下有记云：爰在宫中兴居之所，舍利感应，前后非一。时仁寿元年十二月八日。
旃檀像堂中有时非时经，界朱写之，盛以漆龛，僧云隋朝旧物。
寺后先有曲池，不空临终时忽然涸竭，至惟宽禅师止住，因潦通泉，白莲藻自生，今复成陆矣。
东廊之南素和尚院，庭有青桐四株，素之手植。元和中，卿相多游此院。桐至夏有汗，污人衣如輠脂，不可浣。昭国东门郑相，尝与丞郎数人避暑，恶其汗，谓素曰：弟子为和尚伐此树，各植一松也。及暮，素戏祝树曰：我种汝二十余年，汝以汗为人所恶，来岁若复有汗，我必薪之。自是无汗。宝历末，予见说已十五余年无汗矣。素公不出院，转法华经三万七千部，夜尝有貉子听经，斋时鸟鹊就掌取食。长庆初，庭前牡丹一朵合欢。有僧玄幽题此院诗，警句曰：三万莲经三十春，半生不踏院门尘。今有梵僧憍陈如难陀，以粉画坛。性狷急我慢，未甚通中华经。
左顾蛤像，旧传云，隋帝嗜蛤，所食必兼蛤味，数逾数千万矣。忽有一蛤，椎击如旧，帝异之，置诸几上，一夜有光。及明，肉自脱，中有一佛、二菩萨像。帝悲悔，誓不食蛤。非陈宣帝。于阗玉像高一尺七寸，阔寸余，一佛、四菩萨、一飞仙。一段玉成，截肪无玷腻，彩若滴。
天王阁，长庆中造，本在春明门内，与南内连墙，其形大为天下之最。太和二年，敕移就此寺。拆时，腹中得布五百端，漆数十筒。今部落鬼神形像隳坏，唯天王不损。
辞二十字连绝句。乘晴入精舍，语默想东林。尽是忘机侣，谁惊息影禽。有松堪系马，遇钵更投针。记得汤师句，高禅朗朗吟。一雨微尘尽，支郎许数过。方同嗅薝卜，不用算多罗。
蛤像连二十字绝句。虽因雀变化，不逐月亏盈。纵有天中匠，神工讵可成。相好全如梵，端倪秪为隋。宁同蚌顽恶，但与鹬相持。
圣柱连句，上有铁索迹。天心助兴善，圣迹此开阳。载想雷轮重，絙疑电索长。上冲扶螮蝀，不动束锒铛。饥鸟未曾啄，乖龙宁敢藏。
语各征象事须切，不得引俗书。一宝之数，元钩不可。唯猊可伏，非驼所堪。坑中无底，迹中无胜。与马同渡，负猴而行。色青力劣，名香几重。尾既出牖，身可取兴。六牙生花，七支拄地。形如珂雪，力绝羁。园开胁上，河出鼻中。一醉难调，六对曾胜。
长乐坊安国寺红楼，睿宗在藩时舞榭。
东禅院亦曰木塔院，院门北西廊五壁，吴道玄弟子释思道画释梵八部，不施彩色，尚有典刑。禅师法空影堂，世号吉州空者，久养一骡，将终，鸣走而死。有弟子允嵩患风，尝于空室，埋一柱锁之，僧难辄愈。
佛殿开元初，玄宗拆寝室施之。当阳弥勒像，法空自光明寺移来。未建都时，此像在村兰若中，往往放光，因号光明寺。寺在怀远坊，后为延火所烧，唯像独存。法空初移像时，索大如虎口，数十牛曳之，索断不动。法空执炉，依法作礼，九拜，涕泣发誓，像身忽嚗嚗有声，迸分竟地为数十段。不终日，移至寺焉。
利涉塑堂，元和中，取其处为圣容院，迁像庑下。上忽梦一僧，形容奇伟，诉曰：暴露数日，岂圣君意耶？及明，驾幸验问，如梦。即令移就堂中，侧施帷帐安之。
光明寺中，鬼子母及文惠太子塑像，举止态度如生。工名李岫。
山庭院，古木崇阜，幽若山谷，当时辇土营之。
上座璘公院，有穗柏一株，衢柯偃覆，下坐十余人。
辞红楼连句，隐侯体。重叠碎晴空，余霞更照红。蟾踪近鳷鹊，鸟道接相风苔静金轮路，云轻白日宫。壁诗传谢客，门榜占休公。
穗柏连句。一院暑难侵，莓苔可影深。标枝争息鸟，余吹正开衿。宿雨香添色，残阳石在阴。乘闲动诗思，助静入禅心。
题璘公院静，虚。热际，安居。龛灯敛，印香除。东林宾客，西涧图书。檐外垂青豆，经中发白蕖。纵辩宗因衮衮，忘言理事如如。泉台定将入流否，邻笛足疑青梵余。
语征释门中僻事麋字莎灯华绵象荐集鬘地，效殿林。
常乐坊赵景公寺，隋开皇三年置，本曰弘善寺，十八年改焉。南中三门里东壁上，吴道玄白画地狱变，笔力劲怒，变状阴怪，睹之不觉毛戴，吴画中得意处。
三阶院西廊下，范长寿画西方变及十六对事，宝池尤妙绝，谛视之，觉水入深壁。院门上白画树石，颇似阎立德。予携立德行天祠粉本验之，无异。
西中三门里门南，吴生画龙及刷天王须，笔迹如铁。有执炉天女，窃眸欲语。
华严院中，鍮石卢舍立像，高六尺，古样精巧。
塔下有舍利三斗四升，移塔之时，僧守行建道场，出舍利俾士庶观之，呗赞未毕，满地现舍利，士女不敢践之，悉出寺外。守公乃造小泥塔及木塔近十万枚葬之，今尚有数万存焉。
寺有小银象六百余躯，金佛一躯长数尺。大银象高六尺余，古样精巧。又有嵌七宝字多心经小屏风，盛以宝函，上有杂色珠及白珠，骈甃乱目。禄山乱，宫人藏于此寺。屏风十五牒，三十行经，后云：发心主司马恒存，愿成主上柱国索伏宝息、上柱国真德，为法界众生造。黄金牒经，善继疑外国物。
辞吴画连句。惨淡十堵内，吴生纵狂迹。风云将逼人，鬼神如脱壁。其中龙最怪，张甲方汗栗。黑夜窸窣时，安知不霹雳。此际忽仙子，猎猎衣舄奕。妙瞬乍疑生，参差夺人魄。往往乘猛虎，冲梁耸奇石苍峭束高泉，角睐警欹侧。冥狱不可视，毛戴腋流液。苟能水成河，刹那沉火宅。
语各录禅师佳语。兰若和尚云，家家门有长安道。荆州些些和尚云，自看工夫多少。无名和尚云，最后一大息须分明。
题约公院四言。印火荧荧，灯续焰青。七俱胝咒，四阿含经。各录佳语，聊事素屏。丈室安居，延宾不扄。
大同坊云华寺。大历初，僧俨讲经，天雨花，至地咫尺而灭。夜有光烛室，敕改为云华。俨即康藏之师也，康本住靖恭里毡曲，忽睹光如轮，众人皆见，遂寻光至俨讲经所灭。佛殿西廊立高僧一十六身，天宝初，自南内移来，画迹拙俗。
观音堂在寺西北隅，建中末，百姓屈俨患疮且死，梦一菩萨摩其疮曰：我住云华寺。俨惊觉，汗流数日而愈。因诣寺寻检，至圣画堂见之，菩萨一如其睹。倾城百姓瞻礼，俨遂立社，建堂移之。
圣画堂中，构大坊为壁，设色焕缛。本邵武宗画，不知何以称圣？据西域记，菩提树东有精舍，昔婆罗门兄弟，欲图如来，初成佛像，旷岁无人应召，忽有一人自言善画如来妙相，但要香泥及一灯照室，可闭户六月，终怪之。余四日未满，遂开户，已无人矣，唯右膊上工未毕，盖好事僧移此说也。堂中有于阗鍮石立像，甚古。
游目记所说刺柏，太和中伐为殿材。
辞偶连句。共入夕阳寺，因窥甘露门。清香惹苔藓，綛草杂兰荪。捷偈飞钳答，新诗倚杖论。坏幡标古刹，圣像焕崇垣。岂慕穿笼鸟，难防在牖猿。一音唯一性，三语更三幡。
道政坊宝应寺。韩干，蓝田人。少时常为贳酒家送酒，王右丞兄弟未遇，每一贳酒漫游，干常征债于王家。戏画地为人马，右丞精思丹青，奇其意趣，乃岁与钱二万，令学画十余年。今寺中释梵天女，悉齐公妓小小等写真也。寺有韩干画下生帧弥勒，衣紫袈裟，右边仰面菩萨及二师子，犹入神。
有王家旧铁石及齐公所丧一岁子，漆之如罗睺罗，每盆供日出之。寺中弥勒殿，齐公寝堂也。东廊北面杨岫之画鬼神，齐公嫌其笔迹，故工止一堵。
辞僧房连句。古画思匡岭，上方疑傅岩。蝶闲移綛草，蝉晓揭高杉。香字消芝印，金经发茞函。井通松底脉，书拆洞中缄。
哭小小写真连句。如生小小真，犹自未栖尘。揄袂将离壁，斜柯欲近人。昔时知出众，清宠占横陈。不遣游张巷，岂教窥宋邻。庾楼吹笛裂，弘阁赏歌新。蝉怯折腰步，蛾惊半额颦。图形谁有术，买笑讵辞贫。复陇迷村径，重泉隔汉津。同心知作羽，比目定为鳞。残月巫山夕，余霞洛浦晨。
安邑坊立法寺。初，居人张频宅也。尝供养一僧，僧以念法华经为业，积十余年，张门人谮僧通其侍婢，因以他事杀之。僧死后，阖宅常闻经声不绝。张寻知其冤，惭悔不及，因舍宅为寺，铸金铜像十万躯，金石龛中皆满，犹有数万躯。东廊南观音院、卢奢那堂内槽北面壁画维摩变，屏风上相传有虞世南书。其日，善继令彻障登榻读之，有世南、献之白，方知不谬矣。
西北角院内有怀素书，颜鲁公序，张渭侍郎、钱起郎中赞。
曼殊院东廊，大历中，画人陈子昂画廷下象马人物，一时之妙也。及檐前额上有相观法，法拟韩混同。西廊壁有刘整画双松，亦不循常辙。
征内典中禽事，须切对。鹫头作岭，鸡足名山。孔雀为经，鹦鹉语偈。共命是化，入数论贪。未解出笼，岂能献果。鵽居其上，雁堕于前。巢顶既安，入影不怖。字中疑鹤，珠里认鹅。
征兽中事，须切对。金翅鸟王，银角犊子。地名鹿苑，塔号雀离。啐啄同时，悷调伏。
征马事。加诸楚毒，干陟，马宝，驮经，爱马，绀马，马麦约食粳，铁马，先陀和，胜步，游入正路。
平康坊菩萨寺。佛殿东西障日及诸柱上图画，是东廊旧迹，旧郑法士画。开元中，因屋坏移入大佛殿内槽北壁。食堂东壁上，吴道玄画智度论色偈变，偈是吴自题，笔迹遒劲，如磔鬼神毛发。次堵画礼骨仙人，天衣飞扬，满壁风动。
佛殿内槽后壁面，吴道玄画消灾经事，树石古险。元和中，上欲令移之，虑其摧坏，乃下诏择画手写进。佛殿内槽东壁维摩变，舍利弗角而转睐，元和末，俗讲僧文淑装之，笔迹尽矣。
故兴元郑公尚书题北壁僧院，诗曰：但虑彩色污，无虞臂胛肥。置寺碑阴，雕饰奇巧，相传郑法士所起样也。初，会觉上人以施利起宅十余亩，工毕，酿酒百石，列瓶瓮于两庑下，引吴道玄观之，因谓曰：檀越为我画，以是赏之。吴生嗜酒，且利其多，欣然而许。予以踪迹似不及景公寺画。中三门内东门塑神，善继云是吴生弟子王耐儿之工也。其侧一鬼有灵，往往百姓戏犯之者得病，口目如之。寺之制度，钟楼在东，唯此寺缘李右座林甫宅在东，故建钟楼于西。寺内有郭令玳瑁鞭及郭令王夫人七宝帐。寺主元竟，多识释门故事，云李右座每至生日常转请此寺僧就宅设斋。有僧乙尝叹佛，施鞍一具，卖之，材直七万。又僧广有声名，口经数年，次当叹佛，因极祝右座功德，冀获厚䞋。斋毕，帘下出彩篚，香罗帕籍一物如朽钉，长数寸。僧归失望，惭惋数日。且意大臣不容欺己，遂携至西市，示于商胡。商胡见之，惊曰：上人安得此物，必货此不违价。僧试求百千，胡人大笑曰：未也，更极意言之。加至五百千，胡人曰：此直一千万。遂与之。僧访其名，曰：此宝骨也。
又寺先有僧，不言姓名，常负束藁，坐卧于寺两廊下，不肯住院。经数年，寺纲维或劝其住房，曰：尔厌我耶？其夕，遂以束藁焚身。至明，唯灰烬耳。无血膋之臭，众方知异人，遂塑灰为像，今在佛殿上，世号束草师。
辞书事连句。悉为无事者，任被俗流憎。客异干时客，僧非出院僧。远闻疏牖磬，晓辨密龛灯。步触珠幡响，吟窥钵水澄。句饶方外趣，游惬社中朋。静里已驯鸽，斋中亦好鹰。金涂笔是褧，彩溜纸非缯。锡杖已克锓，田衣从坏塍。占床敷一胁，卷箔赖长肱。佛日初开照，魔天破几层。咒中陈秘计，论处正先登。勇带绽针石，危防丘井藤。
宣阳坊奉慈寺，开元中，虢国夫人宅。安禄山伪署百官，以田干真为京兆尹，取此宅为府，后为郭暧驸马宅。今上即位之初，太皇太后为升平公主追福，奏置奉慈寺，赐钱二十万，绣帧三车，抽左街十寺僧四十人居之。今有僧惟则，以七宝末摹阿育王舍利塔，自明州负来。寺成后二年，司农少卿杨敬之小女，年十三，以六韵诗题此寺，自称关西孔子二十七代孙，字德邻。警句云：日月金轮动，旃檀碧树秋。塔分鸿雁翅，钟挂凤凰楼。事因见，敕赐衣。
征释门衣事，语须对。如象鼻，投牛耳。五纳，三衣。惭愧，抖擞。坏衣，严身。畜长十日，应作三志。杂身四寸，掩手两指。琐形，刀残。其形如稻，其色如莲。赤麻白豆，若青若黑。
光宅坊光宅寺。本官蒲萄园中禅师影堂。师号惠中，肃宗上元二年，征至京师，初居此寺。征诏云：杖锡而来，京师非远。斋心已久，副朕虚怀。
建中中，有僧竭造曼殊堂，将版基于水际，虑伤生命，乃建三月道场，祝一足至多足、无足，令他去。及掘地至泉，不遇虫蚁。又以复素过水，有虫投一井水中，号护生井，至今涸。又铸铜蟾为息烟灯，天下传之。今曼殊院尝转经，每赐香，宝台甚显，登之，四极眼界。其上层窗下尉迟画，下层窗下吴道玄画，皆非其得意也。丞相韦处厚，自居内廷至相位，每归，辄至此塔，焚香瞻礼。
普贤堂，本天后梳洗堂，蒲萄垂实，则幸此堂。今堂中尉迟画颇有奇处，四壁画像及脱皮白骨，匠意极险。又变形三魔女，身若出壁。又佛圆光，均彩相错乱目成。讲东壁佛座前锦如断古标。又左右梵僧及诸蕃往奇，然不及西壁。西壁逼之摽摽然。
辞中禅师影堂连句。名下固无虚，敖曹貌严毅。洞达见空王，圆融入佛地。一言当要害，忽忽醒诸醉。不动须弥山，多方辨无匮。坦率对万乘，偈答无所避。尔如毗沙门，外形如脱履。但以理为量，不语怪力事。木石摧贡高，慈悲引贪恚。当时乏支许，何人契深致。随宜讵说三，直下开不二。
翊善坊保寿寺。本高力士宅，天宝九载舍为寺。初铸钟成，力士设斋庆之，举朝毕至，一击百千，有规其意，连击二十杵。经藏阁规构危巧，二塔火珠受十余斛。
河阳从事李涿，性好奇古，与僧智增善，尝俱至此寺，观库中旧物。忽于破瓮中得物如被，幅裂污坌，触而尘起。涿徐视之，乃画也。因以县图三及缣三十获之，令家人装治之，大十余幅。访于常侍柳公权，方知张萱所画石桥图也。玄宗赐高，因留寺中，后为鬻画人宗牧言于左军，寻有小使领军卒数十人至宅，宣敕取之，即日进入。先帝好古，见之大悦，命张于卢韶院。
寺有先天菩萨帧，本起成都妙积寺。开元初，有尼魏八师者，常念大悲咒。双流县百姓刘乙，名意儿，年十一，自欲事魏尼，尼遣之不去，常于奥室立禅。尝白魏云，先天菩萨见身此地，遂筛灰于庭。一夕，有巨迹数尺，轮理成就。因谒画工，随意设色，悉不如意。有僧杨法成，自言能画，意儿常合掌仰祝，然后指授之，以近十稔，工方毕。后塑先天菩萨凡二百四十二首，首如塔势，分臂如意蔓。其榜子有一百四十日鸟树，一凤四翅。水肚树，所题深怪，不可详悉。画样凡十五卷。柳七师者，崔宁之甥，分三卷，往上都流行。时魏奉古为长史，进之。后因四月八日，赐高力士。今成都者是其次本。
辞先天帧赞连句。观音化身，厥形孔怪。胣淫厉，众魔膜拜。指梦鸿纷，榜列区界。其事明张，何不可解。阎河德川，大士先天。众像参罗，田田。百亿花发，百千灯燃。胶如络绎，浩汗连绵。焰摩界戚，洛迦苦霁。正念归依，众青如彗。戾滓可汰，痴膜可蜕。稽首如空，睟容若睇。阐提墨尿，睹而面之。寸念不生，未遇乎而。
事征高力士呼二兄、呼阿翁、呼将军、呼火老、五轮硙、初施棨戟、常卧鹿床、长六尺五寸、陪葬泰陵、咏荠、齿成印、上国下国、梦鞭、吕氏生髭。
宣阳坊静域寺。本太穆皇后宅。寺僧云，三阶院门外是神尧皇帝射孔雀处。禅院门内外，游目记云，王昭隐画。门西里面和修吉龙王有灵。门内之西，火目药叉及北方天王甚奇猛。门东里面贤门也，野叉部落。鬼首上蟠蛇，汗烟可惧。东廊树石险怪，高僧亦怪。西廊万寿菩萨院门里南壁，皇甫轸画鬼神及雕，形势若脱。轸与吴道玄同时，吴以其艺逼己，募人杀之。
万菩萨堂内有宝塔，以小金铜塔数百饰之。大历中，将作刘监有子，合手出胎，七岁念法华经。及卒焚之，得舍利数十粒，分藏于金铜塔中。善继云：合是刘铭。佛殿东廊有古佛堂，其地本雍村，堂中像设，悉是石作，相传云，隋恭帝终此堂。
三门外画，亦皇甫轸迹也。金刚旧有灵，天宝初，驸马独孤明宅与寺相近，独孤有婢名怀春，稚齿俊俏，尝悦西邻一士人，因宵期于寺门，有巨蛇束之俱卒。
佛殿内西座，蕃神甚古实。贞元以前，西蕃两度盟，皆载此神立于坛而誓。相传摩时颇有灵。
辞三阶院连句。密密助堂堂，隋人歌檿桑。双弧摧孔雀，一矢陨贪狼。百步望云立，九规看月张。获蛟徒破浪，中乙漫如墙。还似贯金鼓，更疑穿石梁。因添挽河力，为灭射天狂。绝艺却南牧，英声来鬼方。丽龟何足敌，殪豕未为长。龙臂胜猿臂，星芒起箭芒。虚夸绝高鸟，垂拱议明堂。
崇义坊招福寺。本曰正觉，国初毁之，以其地立第赐诸王，睿宗在藩居之。干封二年，移长宁公主佛堂于此，重建此寺。寺内旧有池，下永乐东街数方土填之，今地底下树根多露。长安二年，内出等身金铜像一铺，并九部乐。南北两门额，上与岐、薛二王亲送至寺，彩乘象舆，羽卫四合，街中余香，数日不歇。景龙二年，又赐真容坐像，诏寺中别建圣容院，是玄宗在春宫真容也。先天二年，敕出内库钱二千万，巧匠一千人，重修之。
睿宗圣容院，门外鬼神数壁，自内移来，画迹甚异，鬼所执野鸡，似觉毛起。库院鬼子母，贞元中，李真画，往往得长史规矩，把镜者犹工。寺西南隅僧伽像，从来有灵，至今百姓上幡伞不绝。先，寺奴朝来者，常续明涂地，数十年不懈。李某为尹时，有贼引朝来，吏将收捕，奴不胜其冤，乃上钟楼，遥启僧伽而碎身焉。恍惚间，见异僧以如意击曰：无苦，自将治也。奴觉，奴跳下数尺地，一毛不损。囚闻之，悔懊自服，奴竟无事。
辞赠诸上人连句。翻了西天偈，烧余梵宇香。捻眉愁俗客，支颊背残阳。洲号唯思沃，山名只记匡。辩中摧世智，定里破魔强。许睿禅心彻，汤休诗思长。朗吟疏磬断，久语贯珠妨。乘兴书芭叶，闲来入豆房。漫题存古壁，怪画匝长廊。
事征释门古今谜字。争田书贞字，焉兜知伯叔，解梦羊负鱼，问入曰下人，塔上书师子。
征前代关释门佳谱。何充志大宇宙，此子疲于津梁。生天在丈人后。二何佞于佛。问年，答小如来五岁。答四声，云天宝寺刹。菩萨颦眉，所以慈悲六道。周妻何肉。
招国坊崇济寺。寺内有天后织成蛟龙披袄子及绣衣六事。东廊从南第二院，有宣律师制袈裟堂。曼殊堂有松数株甚奇。
辞宣律和尚袈裟绝句。共覆三衣中夜寒，披时不镇尼师坛。无因盖得龙宫地，畦里尘飞业相残。和前南山披时寒夜中，一角不动毗岚风。何人见此生惭愧，断续犹应护得龙。
奇松二十字。柳桂何相疏，榆枷方迥屑。无人擅谈柄，一枝不敢折。半庭苔藓深，吹余鸣佛禽。至于摧折枝，凡草犹避阴。僻径根从露，闲房枝任侵。一株风正好，来助碧云吟。时时扫窗声，重露滴寒砌。风飐一枝遒，闲窥别生势。偃盖入楼妨，盘根侵井窄。高僧独惆怅，为与澄岚隔。
永安坊永寿寺三门东吴道子画，似不得意。佛殿名会仙，本是内中梳洗殿。贞元中，有证智禅师，往往着灵验。或时在张椟兰若中治田，及夜归寺，若在金山界，相去七百里。
辞闲中好。闲中好，尽日松为侣。此趣人不知，轻风度僧语。闲中好，尘务不萦心。坐对当窗木，看移三面阴。闲中好，幽磬度声迟。卷上论题肇，画中僧姓支。
崇仁坊资圣寺净土院门外，相传吴生一夕秉烛醉画，就中戟手，视之恶骇。院门里卢楞伽，尝学吴势，吴亦授以手诀，乃画总持三门寺，方半，吴大赏之，谓人曰：楞伽不得心诀，用思太苦，其能久乎！画毕而卒。
中门窗间吴道子画高僧，韦述赞，李严书。中三门外两面上层，不知何人画，人物颇类阎令。寺西廊北隅杨坦画近塔天女，明睇将瞬。团塔院北堂有铁观音，高三丈余。观音院两廊，四十二贤圣，韩干画，元中书载赞。东廊北头散马，不意见者，如将嘶蹀。圣僧中龙树、商那、和修绝妙。团塔上菩萨，李异画。四面花鸟，边鸾画。当药上菩萨顶，葵尤佳。塔中藏千部法华经。
辞诸画连句：柏梁体吴生画勇矛戟攒，出奇变势千万端，苍苍鬼怪层壁宽，睹之忽忽毛发寒，棱伽之力所痑瘢李真、周昉优劣难，活禽生卉推边鸾，花房嫩彩犹未干，韩干变态如激湍，惜哉壁画势未殚，后人新画何漫汗。
晋昌坊楚国寺寺内有楚哀王等金身铜像。哀王绣袄半袖犹在。长庆中，赐织成双凤夹黄袄子，镇在寺中。门内有放生池。太和中，赐白毡黄胯衫。寺墙西朱泚宅。
诸上人以予该悉内典，请予独征。无中荫五无间黑绳赤树，火厚二百肘，风吹二千年。阹陀罗炭，钵头摩赫护量五十由旬，舌长三车赊铜鹫铁蚁阿鼻十一义，九千钵头摩如一裟诃麻，百年余一昼。
慈恩寺寺本净觉故伽蓝，因而营建焉，凡十余院，总一千八百九十七间，敕度三百僧。初，三藏自西域回，诏太常卿江夏王道宗设九部乐，迎经像入寺，彩车凡千余辆，上御安福门观之。太宗尝赐三藏衲，约直百余金，其工无针綖之迹。初，三藏翻因明，译经僧栖玄，以论示尚药奉御吕才，才遂张之广衢，指其长短，著破义图。其序云：岂谓象系之表，犹开八正之门；形器之先，更弘二知之教。立难四十余条。诏才就寺对论。三藏谓才云：檀越平生未见太玄，诏问须臾即解。由来不窥象戏，试造旬日即成。以此有限之心，逢事即欲穿凿。因重申所难，一一收摄，折毫藏耳，衮衮不穷，凡数千言。才屈不能领，辞屈礼拜。塔西面画湿耳师子，仰摹蟠龙，尉迟画。及花子钵、曼殊，皆一时绝妙。
寺中柿树、白牡丹，是法力上人手植。上人时常执炉循诸屋壁，有变相处，辄献虔祝，年无虚月。又殿庭大莎罗树，大历中，安西所进。其木桩赐此寺四橛，橛皆灼固。其木大德行逢自种之，一株不活。
贞元十七年，先君自荆入蜀，应韦南康辟命。洎韦之暮年，为贼辟谗构，遂摄尉灵池县。韦寻薨，贼辟知留后，先君旧与辟不合，闻之，连夜离县。至城东门，辟寻有帖，不令诸县官离县。其夕阴风，及返，出郭二里，见火两炬夹道，百步为导。初意县吏迎候，且怪其不前，高下远近不差，欲及县郭方灭。及问县吏，尚未知府帖也。时先君念金刚经已五六年，数无虚日，信乎至诚必感，有感必应，向之导火，乃经所著迹也。后辟逆节渐露，诏以袁公滋为节度使。成式再从叔少从军，知左营事，惧及祸，与监军定计，以蜡丸帛书通谋于袁。事旋发，悉为鱼肉，贼谓先君知其谋。于一时先君念经夜久，不觉困寐，门户悉闭。忽觉，闻开户而入，言不畏者再三，若物投案，嚗然有声。惊起之际，言犹在耳，顾视左右，吏仆皆睡。俾烛桦四索，初无所见，向之关扄，已开辟矣。先君受持此经十余万遍，征应事孔着。成式近观晋宋以来，时人咸着传记彰明其事。又先命受持讲解有唐已来金刚经灵验记三卷，成式当奉先命受持讲解。太和二年，于扬州僧栖简处听平消御注一遍。六年，于荆州僧靖奢处听大云疏一遍。开成元年，于上都怀楚法师处听青龙疏一遍。复日念书写，犹希传照罔极，尽形流通，摭拾遗逸，以备阙佛事，号金刚经鸠异。
张镒相公先君齐丘，酷信释氏，每旦更新衣，执经于像前念金刚经十五遍，积数十年不懈。永泰初，为朔方节度使，衙内有小将负罪惧事露，乃扇动军人数百，定谋反叛。齐丘因衙退，于小厅闲行，忽有兵数十，露刃走入。齐丘左右唯奴仆，遽奔宅门，过小厅数步，回顾又无人，疑是鬼物。将及门，其妻女奴婢复叫呼出门，云有两甲士，身出厅屋上。时衙队军健闻变，持兵乱入，至小厅前，见十余人仡然庭中，垂手张口，投兵于地，众遂擒缚。五六人喑不能言，余者具首云，欲上厅，忽见二甲士长数丈，嗔目叱之，初如中恶。齐丘闻之，因断酒肉。张凤翔，即予门吏卢迈亲姨夫，迈语予云。
刘逸淮在汴时，韩弘为右厢虞候，王某为左厢虞候，与弘相善。或谓二人取军情，将不利于刘。刘大怒，俱召诘之。弘即刘之甥，因控地碎首大言，刘意稍解。王某年老，股战不能自辩，刘叱令拉坐杖三十。时新造赤棒，头径数寸，固以筋漆，拉之不仆，数五六当死矣。韩意其必死，及昏造其家，怪无哭声，又谓其惧不敢哭。访其门卒，即云大使无恙。弘素与熟，遂至卧内问之。王云：我读金刚经四十年矣，今方得力。言初被坐时，见巨手如簸箕，翕然遮背，因袒示韩，都无挞痕。韩旧不好释氏，由此始与僧往来。日自写十纸，乃积计数百轴矣。后在中书，盛暑，有谏宫因事谒见，韩方洽汗写经，怪问之，韩乃具道王某事。予职在集仙，常侍柳公为予说。
梁崇义在襄州，未阻兵时，有小将孙咸暴卒，信宿却苏。梦至一处，如王者所居，仪卫甚严，有吏引与一僧对事。僧法号怀秀，亡已经年，在生极犯戒，及入冥，无善可录，乃绐云：我尝嘱孙咸写法华经。故咸被追对。咸初不省，僧故执之，经时不决，忽见沙门曰：地藏尊者语云，弟子若招承，亦自获祐。咸乃依言，因得无事。又说对勘时，见一戎王，卫者数百，自外来。冥王降阶，齐级升殿。坐未久，乃大风卷去。又见一人被拷覆罪福，此人常持金刚经，又好食肉，左边有经数千轴，右边积肉成山，以肉多，将入重论。俄经堆中有火一星，飞向肉山，顷刻销尽，此人遂履空而去。咸问地藏：向来外国王，风吹何处？地藏云：彼王当入无间，向来风即业风也。因引咸看地狱。及门，烟焰扇赫，声若风雷，惧不敢视。临回，镬汤跳沫，滴落左股，痛入心髓。地藏乃令一吏送归，不许漏泄冥事。及回如梦，妻儿环泣已一日矣。遂破家写经，因请出家，梦中所滴处成疮，终身不差。
贞元中，荆州天崇寺僧智灯常持金刚经，遇疾死，弟子启手足犹热，不即入木，经七日却活。云初见冥中若王者，以念经故，合掌降阶。因问讯，言更容上人十年在世，勉出生死。又问人间众僧中，后食薏苡仁及药，食此大违本教。灯报云：律中有开遮条，如何？云：此后人加之，非佛意也。今荆州僧众中，后无饮药者。
公安潺陵村百姓王从贵妹未嫁，常持金刚经。贞元中，忽暴疾卒，埋已三日，其家复墓，闻冢中呻吟，遂发视之，果有气，舆归数日能言。云初至冥间，冥吏以持经功德放还。王从贵能治木，尝于公安灵化寺起造，其寺禅师曙中，尝见从贵说。
韦南康镇蜀时，有左营伍伯于西山行营与同火卒学念金刚经。性顽，初，一日才得题目，其夜堡外拾薪，为蕃骑缚去，行百余里乃止。天未明，遂踣之于地，以发系撅，覆以驼毯，寝其上。此人惟念经题，忽见金一铤放光，止于前。试举首动身，所缚悉脱，遂潜起逐金铤走，计行未得十余里，迟明，不觉已至家。家在府东市，妻儿初疑其鬼，具陈来由。到家五六日，行营将方申其逃。初，韦不信，以逃日与至家日不差，始免之。
元和初，汉州孔目典陈昭，因患见一人着黄衣至床前，云赵判官唤尔，昭问所因，云至自冥间，刘辟与窦悬对事，要君为证，昭即留坐。逡巡，又有一人手持一物如毬胞，前吏怪其迟，答之曰：缘此候屠行开。因笑谓昭曰：君勿惧，取生人气须得猪胞，君可面东侧卧。昭依其言，不觉已随二吏行。路甚平，可十余里，至一城，大如府城，甲士守门焉。及入，见一人怒容可骇，即赵判官也。语云：刘辟收东川，窦悬捕牛四十七头送梓州，称准辟判杀，辟又云先无牒。君为孔目典，合知是实？未及对，隔壁闻窦悬呼陈昭好在，及问兄弟妻子存亡。昭即欲参见，冥吏云：窦使君形容极恶，不欲相见。昭乃具说杀牛实奉刘尚书委曲，非牒也。纸是麻面，见在汉州某司房架。即令吏领昭至汉州取之，门馆扄锁，乃于节窍中出入。委曲至，辟乃无言。赵语昭：尔自有一过，知否？窦悬所杀牛，尔取一牛头。昭未及对，赵曰：此不同人间，不可抵假。须臾，见一卒挈牛头而至，昭即恐惧求救。赵令检格，合决一百，考五十日。因谓昭曰：尔有何功德？昭即自陈设若干人斋，画某像。赵云：此来生缘尔！昭又言：曾于表兄家转金刚经。赵曰：可合掌请。昭依言，有顷，见黄幞箱经自天而下，住昭前。昭取视，即表兄所借本也，有烧处尚在。又令合掌，其经即灭。赵曰：此足以免。便放回，复令昭往一司曰生禄，检其修短。吏报云：昭本名钊，是金傍刀，至某年改为昭，更得十八年。昭闻惆怅。赵笑曰：十八年大得作乐事，何不悦乎？乃令吏送昭至半道，见一马当路，吏云：此尔本属，可乘此。即骑，乃活，死已一日半矣。
荆州法性寺僧惟恭，三十余年念金刚经，日五十遍。不拘僧仪，好酒，多是非，为众僧所恶。后遇疾且死，同寺有僧灵岿，其迹类惟恭，为一寺二害。因他故出，去寺一里，逢五六人，年少甚都，衣服鲜洁，各执乐器如龟兹部。问灵岿：惟恭上人何在？灵岿即语其处，疑其寺中有供也。及晚回入寺，闻钟声，惟恭已死，因说向来所见。其日合寺闻丝竹声，竟无乐人入寺。当时名僧云：惟恭盖承经之力，生不动国，亦以其迹勉灵岿也。灵岿感悟，折节缁门。
董进朝，元和中入军。初在军时，宿直城东楼上。一夕月明，忽见四人着黄从东来，聚立城下，说己姓名，状若追捕。因相语曰：董进朝常持金刚经，以一分功德祝庇冥司，我辈久蒙其惠，如何杀之？须枉命相代，若此人他去，我等无所赖矣。其一人云：董进朝对门有一人，同姓同年，寿限相埒，可以代矣。因忽不见，进朝惊异之。及明，已闻对门复魂声。问其故，死者父母云：子昨宵暴卒。进朝感泣说之，因为殡葬，供养其父母焉。后出家，法号慧通，住兴元唐安寺。
元和中，严司空绶在江陵。时涔阳镇将王沔常持金刚经，因使归州勘事，回至咤滩，船破，五人同溺。沔初入水，若有人授竹一竿，随波出没，至下牢镇，着岸不死。视手中物，乃授持金刚经也。咤滩至下牢三百余里。
长庆初，荆州公安僧会宗，姓蔡，尝中蛊，得病骨立。乃发愿念金刚经以待尽，至五十遍，昼梦有人令开口，喉中引出发十余茎。夜又梦吐大螾长一肘余，因此遂愈。荆山僧行坚见其事。
江陵开元寺般若院僧法正，日持金刚经三七遍。长庆初，得病卒，至冥司，见若王者问：师生平作何功德？答曰：常念金刚经。乃揖上殿，令登绣坐，念经七遍。侍卫悉合掌阶下，拷掠论对皆停息而听。念毕，后遣一吏引还，王下阶送，云：上人更得三十年在人间，勿废读诵。因随吏行数十里，至一大坑，吏因临坑，自后推之，若陨空焉。死已七日，唯面不冷。法正今尚在，年八十余。荆州僧常靖亲见其事。
石首县有沙弥道荫，常持念金刚经。宝历初，因他出夜归，中路忽遇虎吼掷而前。沙弥知不免，乃闭目而坐，但默念经，心期救护，虎遂伏草守之。及曙，村人来往，虎乃去。视其蹲处，涎流于地。
元和三年，贼李同捷阻兵沧景，帝命刘祐统齐德军讨之。初围德州城，城坚不拔。翌日又攻之，自卯至未，十伤八九，竟不能拔。时有齐州衙内八将官健儿王忠干，博野人，常念金刚经，积二十余年，日数不阙。其日，忠干上飞梯，将及堞，身中箭如猬，为櫑木击落，同火卒曳出羊马城外，置之水濠里岸。祐以暮夜命抽军，其时城下矢落如雨，同火人匆忙，忘取忠干尸。忠干既死，梦至荒野，遇大河，欲渡无因，仰天大哭。忽闻人语声，忠干见一人长丈余，疑其神人，因求指营路。其人云：尔莫怕，我令尔得渡此河。忠干拜之，头低未举，神人把腰掷之空中，久方着地，忽如梦觉，闻贼城上交二更。初，不记过水，亦不知疮，抬手扪面，血涂眉睫，方知伤损。乃举身强行百余步，却倒。复见向人持刀叱曰：起、起。忠干惊惧，遂走一里余，坐歇，方闻本军喝号声，遂及本营。访同火卒，方知身死在水濠里，即梦中所过河也。忠干见在齐德军。
何轸，鬻贩为业，妻刘氏，少断酒肉，常持金刚经。先焚香像前，愿年止四十五。临终心不乱，先知死日。至太和四年冬，四十五矣，悉舍资装供僧。欲入岁假，遍别亲故，何轸以为病魅，不信。至岁除日，请僧受入关，沐浴易衣，独处一室，趺坐高声念经。及辨色悄然，儿女排室入看之，已卒，顶热灼手。轸以僧礼葬，塔在荆州北郭。
蜀左营卒王殷，常读金刚经，不茹荤饮酒。为赏设库子，前后为人误累，合死者数四，皆非意得免。至太和四年，郭钊司空镇蜀，郭性严急，小不如意皆死。王殷因呈锦缬，郭嫌其恶弱，令袒背，将毙之。郭有番狗，随郭卧起，非使宅人，逢之辄噬。忽吠数声，立抱王殷背，驱逐不去。郭异之，怒遂解。
郭司空离蜀之年，有百姓赵安常念金刚经。因行野外，见衣一幞遗墓侧，安以无主，遂持还。至家言于妻子，邻人即告官赵盗物，捕送县。贼曹怒其不承认，以大关挟胫，折三段。后令杖脊，杖下辄折。吏意其有他术，问之，唯念金刚经。及申郭，郭亦异之，判放。及归，其妻云：某日闻君经函中震裂数声，惧不敢发。安乃驰视之，带断轴折，纸尽破裂。安今见在。
太和五年，汉州什邡县百姓王翰，常在市，日逐小利，忽暴卒，经三日却活。云冥中有十六人同被追，十五人散配他处，翰独至一司。见一青衫少年，称是己侄，为冥官厅子，遂引见推典。又云是己兄，貌皆不相类。其兄语云：有冤牛一头，诉尔烧畬枉烧杀之。尔又曾卖竹与杀狗人作箜篌，杀狗两头，狗亦诉尔。尔今名未系死籍，犹可以免，为作何功德？翰欲为设斋及写法华经、金光明经，皆曰不可，乃请曰持金刚经日七遍与之，其兄喜曰：足矣。及活，遂舍业出家。今在什邡县。
太和七年冬，给事中李公石为太原行军司马。孔目官高涉因宿使院，至冬冬鼓起时诣邻房。忽遇一人，长六尺余，呼曰：行军唤尔。涉遂行，行稍迟，其人自后拓之。不觉向北，约行数十里，至野外，渐入一谷底。后上一山，至顶四望，邑屋尽眼下。至一曹司，所追者呼云：追高涉到。其中人多衣朱绿，当案者似崔行信郎中。判云：付司对。复引出，至一处，数百人露坐，与猪羊杂处。领至一人前，乃涉妹婿杜则也。逆谓涉曰：君初得书手时，作新人局，遣某买羊四口，记得否？今被相债，备尝苦毒。涉遽云：尔时秪使市肉，非羊也。则遂无言，因见羊人立啮则。逡巡，被领他去。倏忽，又见一处，露架方梁。梁上钉大铁环，有数百人皆持刀以绳系人头，牵入环中刳剔之。涉惧，走出，但念金刚经。倏忽，逢旧相识杨演，云：李尚书时，杖杀贼李英道，为劫贼事，已于诸处受生三十年。今却诉前事，君尝记得无？涉辞以年幼不省。又遇旧典段怡，先与涉为义兄弟，逢涉云：先念金刚经，莫废忘否？向来所见，未是极苦处，勉树善业，今得还，乃经之力。因送至家，如梦，死已经宿。向所拓处，数日青肿。
永泰初，丰州烽子暮出，为党项缚入西蕃易马。蕃将令穴肩骨，贯以皮索，以马数百蹄配之。经半岁，马息一倍，蕃将赏以羊革数百，因转近牙帐。赞普子爱其了事，遂令执纛左右，有剩肉、余酪与之。又居半年，因与酪肉，悲泣不食，赞普问之，云有老母频夜梦见。赞普颇仁，闻之怅然，夜召帐中语云：蕃法严，无放还例。我与尔马有力者两匹，于其道纵尔归，无言我也。烽子得马极骋，俱乏死，遂昼潜夜走，数日后为刺伤足，倒碛中。忽有风吹物窸窣过其前，因揽之裹足。有顷，不复痛，试起步走如故。经信宿，方及丰州界。归家，母尚存，悲喜曰：自失尔，我唯念金刚经，寝食不废，以祈见尔，今果其誓。因取经拜之，缝断，亡数幅，不知其由。子因道碛中伤足事，母令解足视之，所裹疮物，乃数幅经也，其疮亦愈。
大历中，太原偷马贼诬一王孝廉同情，拷掠旬日，苦极强首，推吏疑其冤，未即具狱。其人惟念金刚经，其声哀切，昼夜不息。忽一日，有竹两节坠狱中，转至于前。他囚争取之，狱卒意藏刃，破视，内有字两行云：法尚应舍，何况非法？书迹甚工。贼首悲悔，具承以匿嫌诬之。
酉阳杂俎二十卷，续集十卷，唐段成式撰。成式字柯古，临淄人，宰相文昌之子，官至太常卿，事迹具唐书本传。是书首有自序云：凡三十篇，为二十卷。今自忠志至肉攫部，凡二十九篇，尚阙其一。考语资篇后有云：客征鼠虱事，余戏摭作破虱录。今无所谓破虱录者，盖脱其一篇，独存其篇首引语，缀前篇之末耳。至其续集六篇十卷，合前集为三十卷，诸史志及诸家书目并同。而胡应麟笔丛云：酉阳杂俎世有二本，皆二十卷，无所谓续者。近于太平广记中钞出续记，不及十卷。而前集漏轶者甚多，悉钞入续记中为十卷，俟好事者刻之。又似乎其书已佚，应麟复为钞合者。然不知应麟何以得其篇目？岂以意为之耶？其书多诡怪不经之谈，荒渺无稽之物，而遗文秘籍，亦往往错出其中。故论者虽病其浮夸，而不能不相征引。自唐以来，推为小说之翘楚，莫或废也。其曰酉阳杂俎者，盖取梁元帝赋访酉阳之逸典语。二酉，藏书之义也。其子目有曰诺皋记者，吴曾能改斋漫录以为诺皋，太阴神名，语本抱朴子，未知确否？至其贝编、玉格、天咫、壶史诸名，则在可解不可解之间，盖莫得而深考矣。
嘉锡案：杨守敬日本访书志卷八云：酉阳杂俎二十卷，续集十卷。明刊本。新唐志及崇文总目并三十卷。中兴书目则云杂俎二十卷、续杂俎十卷。郡斋读书志、书录解题同。说者谓唐志、崇文之三十卷，盖合续杂俎计之。顾近代著录家有宋、元本前集，无旧本续集。胡应麟少室山房笔丛云：近于太平广记中钞出续集。而稗海及津逮秘书皆只有前集，通行坊本有续集，不言是钞缀而成。故四库提要致疑于此。余辛巳于日本市上购得明万历戊申四川道监察御史内乡李云鹄刻本，前有宋嘉定癸未武阳邓复序云：陈君江刊止前集二十卷，又缺其序。余以家藏续集十卷，并前集之序畀之，遂为全书。然则续集在宋时已微，自邓氏重刻，始有全书。又有明海虞赵琦美序，言得是书之原委，并增补续集之由。然则此书之前集，根原于宋刻本。而续集则邓氏所藏，亦宋本也，唯赵氏有所缀辑耳。赵氏以收藏名一代，所谓清常老人者是也，其语必不诬。提要疑续集从太平广记钞出，何以得其六篇之目，意胡应麟以意为之。今阅此书，乃知本于李刻，非原于胡氏。又提要云：段氏自序凡三十篇，为二十卷。今自忠志至肉攫部，凡二十九篇，尚阙其一。遂疑语资篇后当有破虱录一篇。今以此本校稗海本，第四卷祸兆篇下，此本有物革一篇，津逮本亦有之，目录则无。盖稗海本祸兆篇共十条，此以前四条为祸兆，而以后六条为物革。观后六条，皆言物变，而无祸患。提要所录，亦同稗海本，故有破虱一疑。又按段氏序凡三十篇，今核之自忠志至尸穸，凡二十七篇，加以诺皋上下，广动植四卷，实五类八篇。又加末卷肉攫部，实三十六篇。按玉海引中兴书目云三十二篇，与自序不合。余疑段氏原书本三十卷，无所谓续集。经宋人删削为二十卷。南渡后好事者，又从他书钞缀为续集十卷，以合于唐志。其自序篇卷所云二十卷、三十篇、三十二篇者，当亦后人各就所有录之，故参错不相应。今以动植四卷为一篇，恐古无此式也。其续集六篇之目，亦钞缀者意撰，唯非胡应麟创始耳。余谓杨氏以邓复及赵琦美序，证续集亦出自宋本，非胡应麟所缀辑，诚为信而有征。惟疑为出自南宋人之手，则仍为意断之词，无以见其必然也。陆心源皕宋楼藏书志卷六十四，载此书劳权校本，有泰昌纪元玉峰张丑跋云：酉阳杂俎今刻本，有前后二种，皆二十卷，而续集不传。虽以胡元瑞之广收博取，卒未遇其原本，仅于太平广记录出为一册，亦莫能完十卷之旧。语具二酉缀遗中。此杂俎续集十卷，字画朴拙，次序详整，的是宋人写本。是则杂俎续集自赵琦美所得旧本外，又有宋人写本，不知视赵本如何？张丑一生侈言收藏，提要谓为夸饰其富，不足尽信。则此所谓宋写本，盖其夸饰之故智。劳权跋亦云：米庵定为宋钞，殆未必然，乃从宋刻传钞尔。然足知续集尚存，非胡应麟所辑，又得一证。应麟殆偶未见原本，漫自抄缀，欲以补亡。其后原本既出，书遂不行耳。
其子目有曰诺皋记者，吴曾能改斋漫录以为诺皋，太阴神名，语本抱朴子，不知确否。案姚宽西溪丛语卷上曰：酉阳杂俎有诺皋记，意义难解。左氏传襄公十八年秋，中行献子梦与厉公诉，弗胜，见梗阳之巫皋，疑此事也。如其言，则诺字无着落。故吴曾能改斋漫录卷五以为丛语未尽得之，别引抱朴子。内篇，载遁甲中经咒诺皋太阴将军为证，谓诺皋乃太阴之名。今案诺皋一篇，皆记鬼神之事，其命名自是取之抱朴子，吴曾之言是也。但以诺皋为太阴神名，则殊未确。近人谭嗣同石菊影庐笔识卷一尝辨之云：案葛稚川登涉篇引遁甲中经曰：往山林中，当以左手取青龙上草折半，署逢星下历明堂入太阴中，禹步而行，三咒曰：诺皋，太阴将军，独闻曾孙王甲，勿开外人，使人见甲者以为束薪，不见甲者以为非人。则诺皋实禁咒发端之语辞，犹仪礼皋某复之皋。郑氏曰：皋，长声也。本书地真篇，引太阴将军无诺皋字，可知非太阴神名。谭氏此说，实于文义为长。考西溪丛语引晁伯宇谈助云：灵奇必要辟兵法：正月上寅日禹步取寄生木三，咒曰：诺皋，敢告日月震雷，令人无敢见我，我为大帝使者。又孙思邈千金翼方末附禁经二卷，皆禁咒之术。其护身禁法第二十咒曰：诺皋，左带三星，右带三牢，天翻地覆，九道皆塞，使汝失心，从此迷惑，以东为西，以南为北，人追我者，终不可得云。以此两说与抱朴子入山林咒互证，则谭氏谓诺皋为禁咒发端之辞者，信有征矣。且诺皋记。序云：夫度朔司刑，可以知其情状，葆登掌祀，将以著于感通。有生尽幻，游魂为变，乃圣人定璇玑之式，立巫祝之官。考乎十辉之祥，正乎九黎之乱。当有道之日，鬼不伤人，在观德之时，神无乏主云云。则成式此篇，有取于巫祝之术，故以禁咒发端之诺皋名篇，若为太阴神名，则无所取义矣。。