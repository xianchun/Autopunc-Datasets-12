舒州投子山義青禪師，姓王氏，青州人也。師始誕生，父喪母病，無以育養，遂遺之道左叢莽間。有異人過，聞其聲，乃驚嘆曰：此兒他日當得道果。遂收養之。八歲，依本州妙相寺文秀上人出家，比試圓具。首聽百法諸論，次習大經，不俟終軸，洞曉其旨。緇素命講，法侶云臻。
後聞南宗，棄席參問，抵浮山圓監禪師法席。監知其法器，即許入室，示外道問佛因緣。一日，巖間坐次，因舉前話，忽聞板聲，豁然開悟。歸求印證，監印可之，乃曰：吾昔受明安禪師真像并直裰皮履，令求法器，以繼其宗。觀汝所解，無墜前芳。乃示讖偈，題其首曰：代吾續大陽宗風。
偈云：
羊廣山頭草，憑若待價純。
異苗飜茂處，深密固靈根。
以海會虛席，堅命主之，出揚大事。次遷投子，復應慈濟禪師塔紅再來之記。
開堂日，問：和尚適來拈香祝圣，且道當今年多少？
師云：月籠丹桂遠，星拱北辰高。
僧曰：南山直聳齊天壽，東海洪波比福源。
師云：雙鳳朝金闕，丹松古韻高。
僧曰：圣壽已蒙師指示，治化乾坤事若何？
師云：不如緘口退，卻是報皇家。
問：多子塔前，預聞記莂，白云峰下，愿聽雷音。
師曰：紫鳳階前舞，金雞對日啼。
僧曰：若然者，五山高鎮地，百谷遠朝宗。
師云：云外千峰翠，溪聲一樣寒。
僧曰：一片白云舒世界，普天無處不垂陰。
師云：龍吟碧澗，霧起霜華。
問：昨離舒郡太平，今到白云海會，如何是不動尊？
師云：白云來往青山外，嶺上寒松帶月高。
僧曰：恁麼則不離此處，徧至他方。
師云：休問山前路，孤猿啼處深。
師乃云：若論此事，豈在高陞法座，下列明賢，問答主賓，以為出世？況千賢塞口，萬圣絕言，古今佛祖分雪無門，三藏五乘指諭不及。然雖如是，不可一向弓折箭盡去也。所以道：千峰鎖色，萬木凝條，古巖月照風生，幽洞云開四面；龍吟枯木，鳳轉青霄，石牛吼斷長空，木馬嘶開金戶。靈苗競發，瑞草爭春，日月同明，千江共澍。直得如斯，猶是出世邊事，落在今時。諸仁者！如何得不落今時去？良久，云：萬年石逕千云鎖，一帶青煙半夜封。
上堂云：魚遁深淵，必招釣客；玉埋荊谷，何逆求人？所以刖足楚城，烟波渭水，蓋不守平常，致其如是。白云滿谷，綠水浮烟；瑞鳥驚晨，山光眩目。觸事無私，有何不可？然雖如是，更須無手能遮日，釣魚不犯竿。
上堂，見大眾集定，以拄杖卓一下，良久，云：一陽生也，所以道：古佛路外，千圣不游，今祖流芳，傳衣表信。自曹溪之後，列派分枝承師，各就於一宗轉換，共揚於斯事。此日一陽屆候，萬物含靈，嚴風吹綻於雞巖，玉兔挨開於碧落，龍生鳳子，虎抱麒麟，靈苗帶雪生暉，瑞草和云徧地。然雖如是，且道妙在體前一句作麼生道？良久，云：一氣才生天地後，萬靈何處謝無私？
上堂云：天垂彩露，地涌祥云，千江澄萬頃煙波，四塞賀堯風舜化。山連碧漢，木起清風，瓊林花綻於瑤池，御柳鶯啼於玉苑；星分紫閣，辰拱天輪，千邦賀誕圣之辰，萬國祝南山之壽。直得山川擁秀，海岳呈輝，金雞報天外之聲，玉扆受千春之貴。諸仁者！正當恁麼時，且道君臣道合一句作麼生道？良久，云：道泰君臣清宇宙，時豐齊賀舜堯年。
上堂云：紅爐焰里，共守寒冰；水石聲中，寂寥宴坐。霜凝月色，松鎖青烟，鴈回半夜過長空，星轉天輪正一色。諸仁者！作麼生是一色邊事？良久，云：半夜云橫嶺，天明霜滿溪。
上堂云：宗乘若舉，凡圣絕蹤；樓閣門開，別戶相見。設使卷簾悟道，豈免傍觀？春遇桃花，重增眼病。所以古人道：向上一路，千圣不傳。諸仁者！既是不傳，因甚陜府鐵牛走過新羅國？乃喝一喝，云：達者須知暗里驚。
上堂，以拄杖卓一下，良久，云：大眾還委悉麼？春殘景暮，氣序漸暄，高低花綻於千峰，遠近煙蒙於四野；鶯啼谷響，鶴舞鸞翔，耕人賀堯舜之豐，漁父樂昇平之道；月生云際，日照長空，金雞銜鳳子歸巢，玉兔渡星河起浪；靈苗競發，枯木迎春，白云綻一帶青山，流水貫千江合派。直得如是，猶是遮邊事，落在今時。諸仁者！作麼生是那邊事？良久，云：萬年松徑雪深處，一帶峰巒云更遮。
元豐五年五月初一日夜，索袈裟自覆，援筆留偈云：
兩處住持，無可助道，
珍重諸人，不須尋討。
闍維，獲舍利，鳥獸悲鳴，靈應非一。
西川云頂山鵬禪師。問：教意與祖意，是同是別？
師云：達磨逢梁武，摩騰遇漢明。
問：如何是疑底人？
師云：畢鉢羅巖中面面相覷。
僧曰：如何是不疑底人？
師云：如是我聞，須彌粉碎。
郢州大陽山楷禪師。問：師唱誰家曲？宗風嗣阿誰？
師云：金鳳夜棲無影樹，峰巖才露海云遮。
問：寂柱峰頭一朵秀，優鉢羅花火里開時如何？
師云：言無展事意，人迷語路中。
僧曰：莫便是為人處也無？
師云：文彩未彰全體現，太陽輝後卻迷人。
僧曰：喏！喏！
師云：且禮拜著。
問：胡家曲子，不墮五音，韵出青霄，請師吹唱。
師云：木雞啼夜半，鐵鳳叫天明。
僧曰：恁麼則一句曲含千古韻，滿堂云水盡知音。
師云：無舌童子能斷婺州智者嗣如禪師。問：如何是佛？
師云：量才補職。
僧曰：補職後如何？
師云：天臺杖子。
問：如何是真實之體？
師云：今日好寒。
僧曰：意旨如何？
師云：千山萬山雪。
蘇州萬壽守堅法印禪師。問：如何是道？
師云：誰不履踐？
僧曰：如何是道中人？
師云：來千去萬。
婺州浦江華藏虛外禪師。問：知師久蘊囊中寶，今日臨筵欲借看。
師云：剔起眉毛。
僧曰：見後如何？
師云：多少分明。
辭世云：少年石女握金環，獨角犀牛入華山，波旬撫掌呵呵笑，碧眼胡兒渡鐵關。言畢，趺坐而逝。
婺州凈土可嵩禪師，辭世頌云：
靈木無根，北斗有柄。
大海波瀾，是余壽命。
八尺丈六，誰凡誰圣？
若問去處，春行秋令。
珍重諸賢，形端表正。
言畢，趺坐而逝。
婺州承天澄月禪師。問：如何是道？
師云：殘陽戀幽草。
問：如何是佛法大意？
師云：今年柴米貴。辭世頌云：
去也何之？住兮何所？
去住何從？超然絕侶。
臨歧一句向誰舉？銀漢夜白孤蟾吐。
婺州承天仲顏禪師。問：梵王請佛，蓋為群生。今日史君請師，當為何事？
師云：大眾知恩。
僧曰：恁麼則人天交接去也。
師云：不妨具眼。