王言：大師！於何時中，諸小王等行王論法？
答言：大王！於末世時，轉輪圣王隱沒不現，正法不行，邪法競興，眾生心惡，起三種過：一者、樂於非法貪心；二者、起於顛倒貪心；三者、邪法羅網纏心。彼諸小王自無智慧，退失明解，是故圣人說諸小王治國論法，為行正法，護世眾生。
王言：大師！云何名為樂於非法貪心？
答言：大王！於十不善惡業道中生於樂心，是名樂於非法貪心。云何名為顛倒貪心？自己手力得諸資生，依時節得，依正法得，依如法得，不生足心，更求他財，如是名為顛倒貪心。
王言：大師！云何名為邪法羅網之所纏心？
答言：大王！於諸外道非義論中起義論想，於無益論生利益想，於非法中生是法想。於末世時，非是智者所作論中以為正論，生於信心，熏修邪見，以為福德，是名邪法羅網纏心。
王言：大師！以何等法名為王論，令諸小王依彼論法治國理民，是名如法能護眾生？
答言：大王！離諸顛倒貪欲之心，離諸顛倒瞋恚之心，離諸顛倒愚癡之心，依對治，依實體，依差別，依利益。依對治，依實體者，對所治法，所謂名為不貪善根、不瞋善根、不癡善根。云何能起所治法、能治法？所治法者，謂放逸心及無慈心；能治法者，謂行法行王不放逸心、大慈悲心，知身無常，資生無常，善自觀身，見諸過失，能如實知，如是遠離，受用資生。行法行王雖得自在，不行非法，如是名為不放逸心。
大王當知！依王論法，不應得物，得不應取；所應得者，非時不敢難、賊難、返逆難、相害難，如此難時，當起慈心，不避危害，護諸眾生。於貧窮者，施與衣食，於惡行者，教以善法，是名慈心。大王當知！依此二法，是則名為行法行王正護眾生，不放逸心、大慈悲心。
王言：大師！行法行王有慈悲心，云何而能治彼惡行諸眾生等？
答言：大王！彼其過，正說不隱，善說苦言，如是呵責，非不呵責，是名軟語非麤獷語。
王言：大師！云何慈心非瞋心？
答言：大王！智者知此，非但呵責，斷此罪過，除卻斷命，不得割截手、腳、眼、耳、鼻、舌。依於大慈大悲之心，聽系閉牢獄，枷鎖打縛，種種呵責，奪取資生，驅擯他方，為令改悔，非常惡心舍此眾生，是名慈心非瞋心。
王言：大師！行法行王云何如是苦他眾生，系閉打縛，驅擯他方，而復說言有慈悲心？二法相違，云何名為行法行王？
爾時，大薩遮尼乾子告言：大王！如此之義，我今為汝說於譬喻。大王當知！譬如父母於惡行子，為念子故，欲令改悔，方便苦治，除不斷命，不壞諸根，余打罵等，隨心苦治，不名舍心，不名惡心，不名惱心，以念子重，為令改悔，更不作故。而彼父母不名非法，名為念子，不失慈心。大王當知！行法行王治諸一切惡行眾生亦復如是，慈心重故，為令改悔，除卻斷命，不壞諸根，生大慈心，起大悲心，系閉打縛，惡口呵罵，奪其資生，驅擯他方，為令改悔，舍惡從善，亦令其余念惡眾生不作非法，非常惡心舍此眾生，亦不故心為惱眾生而行苦切，如是名為行法行王。以慈悲心，行惡口等治罪眾生，不名非法，不失慈心，是故二行名雖有返，而不相違。
王言：大師！何等是惡行眾生？
答言：大王！惡行眾生略說有五，如是應知。何等為五？一者、於王無利益眾生；二者、迭共作無利益眾生；三者、起逆眾生；四者、邪行眾生；五者、邪命眾生。大王當知！於王無利益眾生有十一種。何等為十一？一者、返逆眾生；二者、教他返，除欲為利佛法僧者。
王言：大師！行法行王所有臣佐、宰官、禁司，不憂國計，但求利己，或從私忿以害公政，或受貨財以枉治道，增長百姓迭相欺亂，以強陵弱，以貴輕賤，以富欺貧，以曲枉直，富者獲申，貧者受屈，諂佞宰政，忠賢隱退，或時在朝，懼危自默，或行求財，貨用安己，百姓貧苦，不堪充濟，厭苦思亂，不聞王命，斯由臣吏不行忠節，欺上亂下，冒受王祿。如是之人攝在何等眾生數中？
答言：大王！如是惡人攝在劫奪眾生數中，上品治罪。何以故？大王當知！以其受王名官重祿，舍公念私，不存公政，禍亂之生，莫不由之，此是國之最大惡賊。王是法王，不得斷命，是故攝在劫奪數中，上品治罪。
王言：大師！行法行王國內若有不孝眾生，不念父母生養之恩，舍背父母，與妻子居，所有衣食病瘦醫藥念給妻子，不與父母。父母衰老，出入無力，曾不生憂，親近扶侍；於其妻子，晝夜不離。得一美味，不敢自噉，持與妻子，或偷父母所有財寶私共妻子歡樂食噉。父母善言，不肯隨順；妻子惡語，信用無舍。或為妻子呵罵父母，或共親族母女、姊妹、尊卑上下行於婬欲，無慚愧心。如是眾生攝在何等眾生數中？
答言：大王！如是惡人攝在劫奪眾生數中，上品治罪。何以故？大王當知！父母恩重，至心孝養猶不能報，何況棄舍違逆教命，是名世間最大劫賊。
王言：大師！行法行王國內有人放逸無慈，於其妻子、奴婢、眷屬能行不忍，非法驅使，非時驅使，不應作者強逼令作，至於打罵，無過能行，衣食不充，眠臥無所，喚不及應，走則嫌遲，出言常罵，如似怨家。如是之人攝在何等眾生分中？
答言：大王！攝在邪行眾生分中，中品治罪。何以故？大王當知！居家資生奴婢共報有其半分，自分衣食恣意著噉，奴婢之分護惜不與，設令給與，不依時節，應多與少，常令不足，是名世間最大邪行。
王言：大師！行法行王國內有人於佛法僧作不利益：焚燒破壞塔寺、形像及諸經書，惡言毀訾。言造作者，無有福利；其供養者，虛損現在，無益未來；或嫌塔寺及諸形像妨礙處所，破壞除滅，送置余處；或破沙門、凈行人等房舍窟宅；或取佛物、法物、僧物、園林、田宅、象、馬、車、牛、驢、騾、駱駝、奴婢、僮仆、衣服、飲食、金、銀、琉璃、車&#;、馬瑙一切珍寶；或捉沙門策役驅使，責其發調，罷令還俗；或時輕心弄諸沙門，欲為戲笑，不備時供，虛誑請喚，不與飲食；設與飲食，不及時節，與非法食；或時輕賤、毀訾、罵詈、惡言誹謗；或以杖木、土塊、瓦石及自手卷打諸沙門；或捉刀槊、弓箭、鉾戟斫射傷害；或推水中，或推火中，或推山澗坑陷之中；或放象、馬、虎、狼、師子、惡狗、毒獸傷害其身。如是惡人攝在何等眾生分中？
答言：大王！如是惡人攝在惡逆眾生分中，上品治罪。何以故？以作根本極重罪故。
王言：大師！何者根本罪？
答言：大王！有五種罪，名為根本。何等為五？一者、破壞塔寺，焚燒經像，或取佛物、法物、僧物，若教人作，見作助喜，是名第一根本重罪；若謗聲聞、辟支佛法及大乘法，毀訾留難，隱蔽覆藏，是名第二根本重罪；若有沙門信心出家，剃除須發，身著染衣，或有持戒，或不持戒，系閉牢獄，枷鎖打縛，策役驅使，責諸發調，或脫袈裟，逼令還俗，或斷其命，是名第三根本重罪；於五逆中，若作一業，是名第四根本重罪；謗無一切善惡業報，長夜常行十不善業，不畏後世，自作教人，堅住不舍，是名第五根本重罪。
大王當知！若犯如是根本重罪而不自悔，決定燒滅一切善根，趣大地獄，受無間苦。大王當知！以王國內行此不善極重業故，梵行羅漢、諸仙圣人出國而去，諸天悲泣，一切善鬼大力諸神不護其國，大臣相煞，輔相爭競，四方逆賊一時俱起，天王不下，龍王隱伏，水旱不調，風雨失時，諸龍皆去，泉流河池悉皆枯涸，草木焦然，五谷不熟，人民饑餓，劫賊縱橫，迭相食噉，白骨滿野，疫毒疫病死亡無數。時諸人民不知自思所作是過，而怨諸天，訴諸鬼神，是故行法行王為救此苦，行治罪法。
王言：大師！行法行王若無染心、無惡心者，何故不得慈心斷命，割截諸根？
答言：大王！行法行王以無染心、無惡心故，不能得起如是心念：斷眾生命，割截諸根。何以故？彼法行王見彼眾生至於死時，依自業過，生瞋恨心，死已命斷，生惡道中，惡心隨逐，長夜不斷。是故行法行王不行斷命，不壞諸根。何以故？此事難故。若斷其命，割截諸根，一作已後不可收故。系閉枷鎖、打縛呵罵等，非永棄舍，是故佛聽行法行王為護眾生，若斷其命，割截諸根，不名滿足護眾生者。大王當知！斷眾生命，割截諸根，最是世間大怖畏事，故佛不聽行法行王作如是事。
王言：大師！行法行王國內人民所應輸王課調物者，為是王物，為是他物？
答言：大王！非王自物，亦非他物。何以故？他自手力能作能得，是故非王自己有物。非他物者，以王能護彼眾生故，是故非是一向他物。彼眾生等立如是法，是故輸王，王應得分，非是他物。
王言：大師！行法行王若有人民應輸王物而不輸王，彼民為是偷盜王物，為非偷盜？
答言：大王！非偷王物。彼民貪惜，欺王不輸，得無量罪。何以故？以應輸物不輸王故。
王言：大師！於王國內合輸物者，而不肯輸，然王即行鞭杖打責。若取彼物，為是劫奪，為非劫奪？
答言：大王！非是劫奪。何以故？大王當知！以王有力，能護其難。彼由王護，得安自業，應輸王物，故非劫奪。
王言：大師！若貧窮人應輸王物，以無物故，強加鞭打，而責其物，為是劫奪，為非劫奪？
答言：大王！有人邊是劫奪，有人邊非劫奪。有人邊非劫奪者，彼人若是窳墮懈怠，不勤家業，非法邪婬，樗蒱棊博，如是等戲，輸他財物，致貧窮者。如是人邊，行法行王鞭打徵責，乃至他邊貸物輸王，王非劫奪。何以故？王作是念：為令彼人更不敢作非法之事，損失財物故。如是王、民二俱有益。王得益者，庫藏滿足；民得益者，資生成就，又得無罪故。
王言：大師！何等人邊，王是劫奪？
大王當知！王雖合得，若知彼人所有家業為賊劫奪、詐親人奪、非法王奪，失火焚燒，暴風疾雨、飛沙雹石壞其家業；或時住處不得安隱，人民走散，失沒家生；或有蟲螟、雀、鼠、鸚鵡噉傷五谷；或時復值天旱不熟，水澇不收。如是等緣，家業不立，資生壞盡。於此人邊應當默然，不應徵責。若取此物，名為劫奪。何以故？以不慈愍此貧窮人，不名具足護眾生故。
大王當知！我為此事說一譬喻，智者於中以喻得解。譬如有人欲以飲食供養沙門、凈行人等，備具種種一切美味。其家忽然失火焚燒，風吹水漂，賊所劫奪，飲食都盡，或為不凈惡物所污，不任食噉。諸沙門等，食時既至，到施主家，見其損失，反助憂苦，乞食來與，何心敢責施主飲食？然彼施主不與飲食，亦無有罪。大王當知！行法行王亦復如是，王雖合得，彼人不與，不犯王法，不合打責。如是行法行王在世治化，民常愿樂。