時具壽善現白佛言：世尊！何等名為菩薩摩訶薩行深般若波羅蜜多時所有甚奇希有之法，聲聞、獨覺皆所非有？
佛告善現：諦聽！諦聽！善思念之！吾當為汝分別解說菩薩摩訶薩行深般若波羅蜜多時所有甚奇希有之法。善現！菩薩摩訶薩行深般若波羅蜜多時，住異熟生布施、凈戒、安忍、精進、靜慮、般若波羅蜜多、五妙神通、三十七種菩提分法、陀羅尼門、三摩地門、四靜慮、四無量、四無色定、四無礙解、八解脫、八勝處、九次第定、十遍處、空、無相、無愿三摩地等無量功德，往十方界，若諸有情應以布施而攝益者，則以布施而攝益之；應以凈戒而攝益者，則以凈戒而攝益之；應以安忍而攝益者，則以安忍而攝益之；應以精進而攝益者，則以精進而攝益之；應以靜慮而攝益者，則以靜慮而攝益之；應以般若而攝益者，則以般若而攝益之；應以初靜慮而攝益者，則以初靜慮而攝益之；應以第二、第三、第四靜慮而攝益者，則以第二、第三、第四靜慮而攝益之；應以空無邊處定而攝益者，則以空無邊處定而攝益之；應以識無邊處、無所有處、非想非非想處定而攝益者，則以識無邊處、無所有處、非想非非想處定而攝益之；應以慈無量而攝益者，則以慈無量而攝益之；應以悲喜舍無量而攝益者，則以悲喜舍無量而攝益之；應以四念住而攝益者，則以四念住而攝益之；應以四正斷、四神足、五根、五力、七等覺支、八圣道支而攝益者，則以四正斷乃至八圣道支而攝益之；應以空三摩地而攝益者，則以空三摩地而攝益之；應以無相、無愿三摩地而攝益者，則以無相、無愿三摩地而攝益之；應以諸余種種善法而攝益者，則以諸余種種善法而攝益之。
具壽善現白佛言：世尊！云何菩薩摩訶薩行深般若波羅蜜多時，住異熟生布施、凈戒、安忍、精進、靜慮、般若波羅蜜多、五妙神通、三十七種菩提分法、陀羅尼門、三摩地門、四靜慮、四無量、四無色定、四無礙解、八解脫、八勝處、九次第定、十遍處、空、無相、無愿三摩地等無量功德，以布施等攝益有情？
佛言：善現！菩薩摩訶薩行深般若波羅蜜多時，施諸有情所須之物，須食與食，須飲與飲，須衣服與衣服，須車乘與車乘，須香花與香花，須幢幡蓋與幢幡蓋，須坐臥具與坐臥具，須瓔珞等諸莊嚴具與瓔珞等諸莊嚴具，須舍宅與舍宅，須燈明與燈明，須伎樂與伎樂，須醫藥與醫藥，隨諸所須種種資具，悉皆施與，令無匱乏。如施如來應正等覺諸供養具，施諸獨覺亦復如是；如施獨覺諸供養具，施阿羅漢亦復如是；如施阿羅漢諸供養具，施諸不還亦復如是；如施不還諸供養具，施諸一來亦復如是；如施一來諸供養具，施諸預流亦復如是；如施預流諸供養具，施諸正至正行亦復如是；如施正至正行諸供養具，施持戒者亦復如是；如施持戒者諸供養具，施犯戒者亦復如是；如施犯戒者諸供養具，施諸外道亦復如是；如施外道諸供養具，施余人趣亦復如是；如施人趣諸供養具，施諸非人亦復如是；如施非人諸供養具，施諸傍生亦復如是。於諸有情，其心平等，無差別想，而行布施，上從諸佛，下至傍生，平等平等，無所分別。何以故？諸菩薩摩訶薩了達諸法及諸有情自相皆空，都無差別，故無異想，無所分別而行布施。是菩薩摩訶薩由無異想，無所分別行布施故，當得無異無分別果，謂得圓滿一切相智及余無量諸佛功德。
善現！若菩薩摩訶薩見乞丐者，便起是心：若是如來應正等覺是福田故，我應施與供養恭敬。若傍生等非福田故，不應施與所須資具。是菩薩摩訶薩起如是心，非菩薩法。所以者何？善現！諸菩薩摩訶薩發菩提心，求趣無上正等菩提，要凈自心，福田方凈，見諸乞者，不應念言：如是有情，我應布施，為作饒益；如是有情，我不應施，不作饒益。違本所發菩提心故，謂諸菩薩發菩提心，我為有情，當作依怙、洲渚、舍宅、救護之處。見諸乞者，應作念言：今此有情，貧窮孤露，我當以施而攝益之。彼由此緣，亦能轉施，少欲喜足，離斷生命，離不與取，離欲邪行，離虛誑語，離離間語，離麤惡語，離雜穢語，亦離貪欲、瞋恚、邪見。由此因緣，生剎帝利大族、或婆羅門大族、或長者大族、或居士大族、或余隨一富貴處生，豐饒財寶，修諸善業。或由此施，攝益因緣，漸依三乘而得度脫，謂令趣入聲聞、獨覺及無上乘三無余依般涅盤界。
復次，善現！若菩薩摩訶薩有余怨敵，或諸有情，來至其所，為損害故，或匱乏故，有所求索，是菩薩摩訶薩終不發起分別異心，此應施與，此不應施。但常發起平等之心，隨所求索，悉皆施與。所以者何？是菩薩摩訶薩普為利樂諸有情故，求趣無上正等菩提，若當發起分別異心，此應施與，此不應施。便為如來應正等覺及諸菩薩、獨覺、聲聞、世間天人、阿素洛等共所呵責：誰要請汝發菩提心，誓普利樂諸有情類，無歸依者為作歸依，無救護者為作救護，無室宅者為作室宅，無洲渚者為作洲渚，而今簡別有施、不施？
復次，善現！若菩薩摩訶薩行深般若波羅蜜多時，有人非人來至其所，求索身分、手足、支節，是菩薩摩訶薩不起二心為施、不施，唯作是念：隨所求索，皆當施之。何以故？是菩薩摩訶薩作是念：我為利樂諸有情故，而受此身，諸有來求，定當施與，不應不施。故見乞者，便起是心：吾今此身，本為他受，彼不來取，尚應自送，況來求索，而當不與。作是念已，歡喜踴躍，自解支節，而授與之，復自慶言：今獲大利。善現！菩薩摩訶薩行深般若波羅蜜多時，應如是學。
復次，善現！若菩薩摩訶薩見有乞者，便作是念：今於此中，誰施？誰受？所施何物？由何而施？為何而施？云何而施？諸法自性皆不可得。所以者何？如是諸法皆畢竟空，非空法中，有與有奪。善現！菩薩摩訶薩行深般若波羅蜜多時，應如是學。諸法皆空，謂或由內空故空，或由外空故空，或由內外空故空，或由空空故空，或由大空故空，或由勝義空故空，或由有為空故空，或由無為空故空，或由畢竟空故空，或由無際空故空，或由散空故空，或由無變異空故空，或由本性空故空，或由自相空故空，或由共相空故空，或由一切法空故空，或由不可得空故空，或由無性空故空，或由自性空故空，或由無性自性空故空。是菩薩摩訶薩住此空中而行布施，時無間，圓滿布施波羅蜜多，由布施波羅蜜多得圓滿故，為他割截內外物時，其心都無瞋恨分別，但作是念：有情及法，一切皆空，誰割截我？誰受割截？誰復觀空？
復次，善現！我以佛眼遍觀十方無量殑伽沙等世界，諸菩薩摩訶薩為欲利樂諸有情類，以故思愿入大地獄，入已，發起三種示導。何等為三？一者、神變示導；二者、記說示導；三者、教誡示導。是菩薩摩訶薩以神變示導滅除地獄湯、火、刀等種種苦具，以記說示導記彼有情心之所念而為說法，以教誡示導於彼發起大慈大悲大喜大舍而為說法，令彼地獄諸有情類於菩薩所生凈信心，由此因緣，從地獄出，得生天上，或生人中，漸依三乘，作苦邊際。
復次，善現！我以佛眼遍觀十方無量殑伽沙等世界，諸菩薩摩訶薩承事供養諸佛世尊。是菩薩摩訶薩承事供養佛世尊時，深心歡喜，非不歡喜，深心愛樂，非不愛樂，深心恭敬，非不恭敬。是菩薩摩訶薩於諸如來應正等覺所說正法，恭敬聽聞，受持讀誦，乃至無上正等菩提，終不忘失，隨所聞法，能為有情無倒解說，令獲殊勝利益安樂，乃至無上正等菩提，常無懈廢。
復次，善現！我以佛眼遍觀十方無量殑伽沙等世界，諸菩薩摩訶薩為欲饒益傍生趣中諸有情故，自舍身命。是菩薩摩訶薩見諸傍生饑火所逼，欲相殘害，起慈愍心，自割身分，斷諸支節，散擲十方，恣令食噉。諸傍生類得此菩薩身肉食者，皆於菩薩深起愛敬慚愧之心，由此因緣，脫傍生趣，得生天上，或生人中，值遇如來應正等覺，聞說正法，如理修行，漸依三乘，而得度脫，謂隨證入聲聞、獨覺及無上乘三無余依般涅盤界。如是，善現！諸菩薩摩訶薩能為世間作難作事，多所饒益，謂為利樂諸有情故，自發無上正等覺心，亦令他發，厭離生死，求菩提心，自行種種如實正行，亦令他行，漸入三乘般涅盤界。
復次，善現！我以佛眼遍觀十方無量殑伽沙等世界，諸菩薩摩訶薩為欲饒益餓鬼界中諸有情類，以故思愿往彼界中，方便息除饑渴等苦。彼諸餓鬼眾苦既息，於此菩薩深起愛敬慚愧之心，乘此善根，脫餓鬼趣，得生天上，或生人中，常遇如來應正等覺，恭敬供養，聞正法音，漸次修行三乘正行，乃至得入三無余依般涅盤界。如是，善現！諸菩薩摩訶薩於有情類安住大悲，發起無邊方便善巧，拔濟令入三乘涅盤，畢竟安樂。
復次，善現！我以佛眼遍觀十方無量殑伽沙等世界，諸菩薩摩訶薩或為四大王眾天宣說正法，或為三十三天宣說正法，或為夜摩天宣說正法，或為覩史多天宣說正法，或為樂變化天宣說正法，或為他化自在天宣說正法。是諸天眾於菩薩所聞正法已，漸依三乘，勤修正行，隨應趣入三無余依般涅盤界。善現！彼天眾中有諸天子，耽著天上五妙欲樂及所居止眾寶宮殿，是菩薩摩訶薩示現火起，燒其宮殿，令生厭怖，因為說法，作是言：諸天子！應審觀察諸行無常、苦、空、非我，不可保信，誰有智者，於斯樂著？時諸天子聞此法音，皆於五欲深生厭離，自觀身命，虛偽無常，猶如芭蕉、電光、陽焰，觀諸宮殿，譬如牢獄，作是觀已，漸依三乘，勤修正行而取滅度。
復次，善現！我以無障清凈佛眼，遍觀十方無量殑伽沙等世界，諸菩薩摩訶薩見諸梵天著諸見趣，方便化導，令其遠離，告言：天仙！汝等云何於空、無相、虛妄、不實一切法中，發起如是諸惡見趣？當疾舍之，信受正法，令汝獲得無上甘露。如是，善現！諸菩薩摩訶薩安住大悲，為諸有情宣說正法。善現！是為菩薩摩訶薩所有甚奇希有之法。
復次，善現！我以佛眼遍觀十方無量殑伽沙等世界，諸菩薩摩訶薩以四攝事攝諸有情。何等為四？一者、布施；二者、愛語；三者、利行；四者、同事。善現！云何菩薩摩訶薩能以布施攝諸有情？善現！菩薩摩訶薩以二種施攝諸有情。何等為二？一者、財施；二者、法施。善現！云何菩薩摩訶薩能以財施攝諸有情？善現！菩薩摩訶薩行深般若波羅蜜多時，能以種種金、銀、真珠、末尼、珊瑚、吠琉璃寶、頗胝迦寶、珂貝、璧玉、帝青、大青、石藏、杵藏、紅蓮寶等生色可染施諸有情，或以種種衣服、飲食、殿閣、樓臺、房舍、臥具、車乘、香花、燈明、伎樂、寶幢、幡蓋及瓔珞等施諸有情，或以妻妾、男女、僮仆及侍衛者施諸有情，或以象、馬、牛、羊、驢等諸傍生類施諸有情，或以種種財物、庫藏、城邑、聚落及王位等施諸有情，或以身分、手足、支節、頭目、髓腦施諸有情。是菩薩摩訶薩以種種物置四衢道，昇高臺上，唱如是言：一切有情有所須者，恣意來取，勿生疑難，如取己物，莫作異想。
是菩薩摩訶薩施諸有情所須物已，復勸歸依佛法僧寶，或勸受持近事五戒，或勸受持近住八戒，或勸受持十善業道；或勸修行初靜慮，或勸修行第二、第三、第四靜慮；或勸修行慈無量，或勸修行悲喜舍無量；或勸修行空無邊處定，或勸修行識無邊處、無所有處、非想非非想處定；或勸修行佛隨念，或勸修行法隨念、僧隨念、戒隨念、舍隨念、天隨念；或勸修行不凈觀，或勸修行持息念；或勸修行無常想，或勸修行無常苦想、苦無我想、不凈想、厭食想、一切世間不可樂想、死想、斷想、離想、滅想；或勸修行四念住，或勸修行四正斷、四神足、五根、五力、七等覺支、八圣道支；或勸修行空三摩地，或勸修行無相、無愿三摩地；或勸修行空解脫門，或勸修行無相、無愿解脫門；或勸修行八解脫，或勸修行八勝處、九次第定、十遍處；或勸修行布施波羅蜜多，或勸修行凈戒、安忍、精進、靜慮、般若、方便、善巧、愿力、智波羅蜜多；或勸安住苦圣諦，或勸安住集滅道圣諦；或勸安住內空，或勸安住外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空；或勸安住真如，或勸安住法界、法性、不虛妄性、不變異性、平等性、離生性、法定、法住、實際、虛空界、不思議界；或勸修行一切陀羅尼門，或勸修行一切三摩地門；或勸修行極喜地，或勸修行離垢地、發光地、焰慧地、極難勝地、現前地、遠行地、不動地、善慧地、法云地；或勸修行五眼，或勸修行六神通；或勸修行如來十力，或勸修行四無所畏、四無礙解、十八佛不共法；或勸修行大慈，或勸修行大悲大喜大舍；或勸修行無忘失法，或勸修行住舍性；或勸修行一切智，或勸修行道相智、一切相智；或勸修行三十二大士相，或勸修行八十隨好；或勸修行預流果，或勸修行一來、不還、阿羅漢果、獨覺菩提；或勸修行一切菩薩摩訶薩行，或勸修行諸佛無上正等菩提。如是，善現！諸菩薩摩訶薩行深般若波羅蜜多方便善巧，於諸有情行財施已，復善安立諸有情類，令住無上安隱法中，乃至令得一切智智。善現！是為菩薩摩訶薩行深般若波羅蜜多所有甚奇希有之法。
善現！云何菩薩摩訶薩行深般若波羅蜜多時，能以法施攝諸有情？善現！菩薩摩訶薩法施有二種。何等為二？一者、世間法施；二者、出世法施。善現！云何名為菩薩摩訶薩世間法施？善現！菩薩摩訶薩行深般若波羅蜜多時，為諸有情宣說、開示、分別、顯了世間諸法，謂不凈觀、若持息念、若四靜慮、若四梵住、若四無色定、若余世間共異生法，如是名為世間法施。善現！是菩薩摩訶薩行世間法施已，種種方便化導有情，令其遠離世間諸法，種種方便化導有情，令住圣法及圣法果。
善現！云何圣法及圣法果？善現！圣法者，謂四念住、四正斷、四神足、五根、五力、七等覺支、八圣道支、空、無相、無愿解脫門、布施、凈戒、安忍、精進、靜慮、般若波羅蜜多、八解脫、九次第定、陀羅尼門、三摩地門、菩薩十地、五眼、六神通、如來十力、四無所畏、四無礙解、大慈大悲大喜大舍、十八佛不共法、無忘失法、住舍性、一切智、道相智、一切相智等諸無漏法。善現！圣法果者，謂預流果、一來果、不還果、阿羅漢果、獨覺菩提、諸佛無上正等菩提。
復次，善現！菩薩摩訶薩圣法者，謂預流果智、一來果智、不還果智、阿羅漢果智、獨覺菩提智、諸佛無上正等菩提智，四念住智、四正斷、四神足、五根、五力、七等覺支、八圣道支智，空解脫門智、無相、無愿解脫門智，四靜慮智、四無量、四無色定智，八解脫智、八勝處、九次第定、十遍處智，布施波羅蜜多智、凈戒、安忍、精進、靜慮、般若波羅蜜多智，一切陀羅尼門智、一切三摩地門智，苦圣諦智、集滅道圣諦智，內空智、外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空智，真如智、法界、法性、不虛妄性、不變異性、平等性、離生性、法定、法住、實際、虛空界、不思議界智，菩薩十地智、五眼、六神通智，如來十力智、四無所畏、四無礙解、大慈大悲大喜大舍、十八佛不共法智，無忘失法智、住舍性智，一切智智、道相智、一切相智智，及余一切世間出世間法智、有漏無漏法智、有為無為法智，是名圣法。圣法果者，謂永斷一切煩惱習氣相續，是名圣法果。
時具壽善現白佛言：世尊！菩薩摩訶薩亦能得一切相智耶？
佛言：善現！如是！如是！菩薩摩訶薩亦能得一切相智。
善現白佛言：世尊！若菩薩摩訶薩亦能得一切相智者，與諸如來應正等覺有何差別？
佛言：善現！菩薩摩訶薩名為隨得一切相智，一切如來應正等覺名為已得一切相智。所以者何？非諸菩薩摩訶薩心與諸如來應正等覺條然有異，謂諸菩薩摩訶薩眾與諸如來應正等覺俱住諸法無差別性，於諸法相求正遍知，說為菩薩摩訶薩眾，若至究竟，即名如來應正等覺。於一切法自相、共相照了無闇，清凈具足，住因位時，名為菩薩摩訶薩眾，若至果位，即名如來應正等覺。是故菩薩摩訶薩與諸如來應正等覺雖俱名得一切相智，而有差別。善現！是名菩薩摩訶薩世間法施，諸菩薩摩訶薩因依如是世間法施，復能修行出世法施，謂諸菩薩摩訶薩行深般若波羅蜜多方便善巧，先教有情世間善法，後令遠離世間善法，安住出世無漏圣法，乃至令得一切智智。
善現！何等名為出世圣法，諸菩薩摩訶薩為諸有情宣說、開示、分別、顯了，說名法施？善現！一切不共異生善法，若正修習，令諸有情超出世間安隱而住，故名出世，謂四念住、四正斷、四神足、五根、五力、七等覺支、八圣道支、三解脫門、八解脫、九次第定、四圣諦智、波羅蜜多、諸空等智、菩薩十地、五眼、六神通、如來十力、四無所畏、四無礙解、十八佛不共法、大慈大悲大喜大舍、三十二大士相、八十隨好、一切陀羅尼門、一切三摩地門，諸如是等無漏善法，一切皆名出世圣法。
善現！云何名四念住？善現！謂於內身住循身觀，於外身住循身觀，於內外身住循身觀，具足正勤、正知、正念，除世貪憂，住身集觀，住身滅觀，由彼於身住循身觀，住身集觀，住身滅觀，無所依止，於諸世間無所執受，是為第一。於內受住循受觀，於外受住循受觀，於內外受住循受觀，具足正勤、正知、正念，除世貪憂，住受集觀，住受滅觀，由彼於受住循受觀，住受集觀，住受滅觀，無所依止，於諸世間無所執受，是為第二。於內心住循心觀，於外心住循心觀，於內外心住循心觀，具足正勤、正知、正念，除世貪憂，住心集觀，住心滅觀，由彼於心住循心觀，住心集觀，住心滅觀，無所依止，於諸世間無所執受，是為第三。於內法住循法觀，於外法住循法觀，於內外法住循法觀，具足正勤、正知、正念，除世貪憂，住法集觀，住法滅觀，由彼於法住循法觀，住法集觀，住法滅觀，無所依止，於諸世間無所執受，是為第四。善現！是名四念住。
善現！云何名四正斷？善現！為令未生惡不善法不生故，起欲發勤精進，策心持心，是為第一。為令已生惡不善法斷故，起欲發勤精進，策心持心，是為第二。為令未生善法生故，起欲發勤精進，策心持心，是為第三。為令已生善法堅住不忘，修滿倍增，廣大智作證故，起欲發勤精進，策心持心，是為第四。善現！是名四正斷。
善現！云何名四神足？善現！欲三摩地斷行成就修習神足，依止厭，依止離，依止滅，回向於舍，是為第一。勤三摩地斷行成就修習神足，依止厭，依止離，依止滅，回向於舍，是為第二。心三摩地斷行成就修習神足，依止厭，依止離，依止滅，回向於舍，是為第三。觀三摩地斷行成就修習神足，依止厭，依止離，依止滅，回向於舍，是為第四。善現！是名四神足。
善現！云何名五根？善現！信根、精進根、念根、定根、慧根。善現！是名五根。
善現！云何名五力？善現！信力、精進力、念力、定力、慧力。善現！是名五力。
善現！云何名七等覺支？善現！念等覺支、擇法等覺支、精進等覺支、喜等覺支、輕安等覺支、定等覺支、舍等覺支。善現！是名七等覺支。
善現！云何名八圣道支？善現！正見、正思惟、正語、正業、正命、正精進、正念、正定。善現！是名八圣道支。
善現！云何名三解脫門？善現！空解脫門、無相解脫門、無愿解脫門。善現！是名三解脫門。善現！云何名空解脫門？善現！若空行相、無我行相、虛偽行相、無自性行相，心一境性。善現！是名空解脫門。善現！云何名無相解脫門？善現！若滅行相、寂靜行相、遠離行相，心一境性。善現！是名無相解脫門。善現！云何名無愿解脫門？善現！若苦行相、無常行相、顛倒行相，心一境性。善現！是名無愿解脫門。
善現！云何名八解脫？善現！有色觀諸色，是為第一解脫。內無色想，觀外諸色，是為第二解脫。凈勝解身作證，是為第三解脫。超一切色想，滅有對想，不思惟種種想，入無邊空，空無邊處定具足住，是為第四解脫。超一切空無邊處，入無邊識，識無邊處定具足住，是為第五解脫。超一切識無邊處，入無少所有，無所有處定具足住，是為第六解脫。超一切無所有處，入非想非非想處定具足住，是為第七解脫。超一切非想非非想處，入想受滅定具足住，是為第八解脫。善現！是名八解脫。
善現！云何名為九次第定？善現！謂有一類，離欲惡不善法，有尋有伺，離生喜樂，初靜慮具足住，是為第一。復有一類，尋伺寂靜，內等凈，心一趣性，無尋無伺，定生喜樂，第二靜慮具足住，是為第二。復有一類，離喜住舍，正念正知，身受樂，唯諸圣者能說應舍，具念樂住，第三靜慮具足住，是為第三。復有一類，斷樂斷苦，先喜憂沒，不苦不樂，舍念清凈，第四靜慮具足住，是為第四。復有一類，超一切色想，滅有對想，不思惟種種想，入無邊空，空無邊處定具足住，是為第五。復有一類，超一切空無邊處，入無邊識，識無邊處定具足住，是為第六。復有一類，超一切識無邊處，入無少所有無所有處定具足住，是為第七。復有一類，超一切無所有處，入非想非非想處定具足住，是為第八。復有一類，超一切非想非非想處，入想受滅定具足住，是為第九。善現！是名九次第定。
善現！云何名為四圣諦智？善現！苦智、集智、滅智、道智。善現！是名四圣諦智。
善現！云何名為波羅蜜多？善現！布施、凈戒、安忍、精進、靜慮、般若、方便善巧、妙愿、力、智波羅蜜多。善現！是名波羅蜜多。
善現！云何名為諸空等智？善現！內空智、外空智、內外空智、空空智、大空智、勝義空智、有為空智、無為空智、畢竟空智、無際空智、散空智、無變異空智、本性空智、自相空智、共相空智、一切法空智、不可得空智、無性空智、自性空智、無性自性空智，若真如智、法界智、法性智、不虛妄性智、不變異性智、平等性智、離生性智、法定智、法住智、實際智、虛空界智、不思議界智。善現！是名諸空等智。
善現！云何名為菩薩十地？善現！極喜地、離垢地、發光地、焰慧地、極難勝地、現前地、遠行地、不動地、善慧地、法云地。善現！是名菩薩十地。
善現！云何名五眼？善現！肉眼、天眼、圣慧眼、法眼、佛眼。善現！是名五眼。
善現！云何名六神通？善現！神境智證通、天眼智證通、天耳智證通、他心智證通、宿住隨念智證通、漏盡智證通。善現！是名六神通。
善現！云何名為如來十力？善現！一切如來應正等覺是處如實知是處，非處如實知非處，是為第一。一切如來應正等覺於諸有情過去未來現在諸業及諸法受處因異熟，皆如實知，是為第二。一切如來應正等覺於諸世間非一界、種種界，皆如實知，是為第三。一切如來應正等覺於諸世間非一勝解、種種勝解，皆如實知，是為第四。一切如來應正等覺於諸有情補特伽羅諸根勝劣，皆如實知，是為第五。一切如來應正等覺於一切遍趣行，皆如實知，是為第六。一切如來應正等覺於諸根、力、覺支、道支、靜慮、解脫、等持、等至、雜染、清凈，皆如實知，是為第七。一切如來應正等覺以凈天眼超過於人，見諸有情死時生時諸善惡事，如是有情，因身、語、意三種惡行，因諸邪見，因謗賢圣，墮諸惡趣，如是有情，因身、語、意三種妙行，因諸正見，因贊賢圣，昇諸善趣，生諸天中；復以天眼清凈過人，見諸有情死時生時好色惡色，從此復生善趣惡趣，於諸有情，隨業勢力，生善惡趣，皆如實知，是為第八。一切如來應正等覺於諸有情過去無量諸宿住事，或一生、或百生、或千生、或百千生、或一俱胝生、或百俱胝生、或千俱胝生、或百千俱胝那庾多生、或一劫、或百劫、或千劫、或百千劫、或一俱胝劫、或百俱胝劫、或百千俱胝劫、或百千俱胝那庾多劫，乃至前際所有諸行、諸說、諸相，皆如實知，是為第九。一切如來應正等覺於諸漏盡無漏心解脫、無漏慧解脫，皆如實知，於自漏盡真解脫法，自證通慧，具足而住，如實覺受：我生已盡，梵行已立，所作已辦，不受後有。是為第十。善現！是名如來十力。