二、為示極理異後乘故者，即止觀中約三義讀十法界三字，以成三諦之文也。輔行云：初以十字獨呼，法界兩字合呼。此約真諦，作所依釋。十數是假，所依是空，以能從所，十法皆空，故此十以空法為界，名十法界。次以十法兩字合呼，此約俗諦，作隔異釋。十法差別，名之為界。是故十法各有界分，名十法界。後以十法界三字合呼，此約中道，作法界釋。十法無非真如法界，名十法界。依此三番讀十法界，隨語思之，三諦義顯。於一念心，不約三諦，攝理不周，斯之謂也。
言極理者，三諦乃是極妙之理故也。異後乘者，妙境是理，簡異後之九乘，屬修故也。故輔行云：稱本修九，方堪入位云云。應知初番讀十法界，約於真諦，作所依釋，乃是下文：三千即空，亡泯三千，假立空稱，了因佛性也。次番讀十法界，約於俗諦，作隔異釋，即下文云：三千即假，雖亡而存，假立假號，緣因佛性也。後番讀十法界，約中道，作法界釋，即下文云：三千即中，心性不動，假立中名，正因佛性也。此三皆言假立者，即非三而三，隨順世間，假立三諦之名號耳。若乃三而不三，即三諦無形，俱不可見也。何以明之？然即假法可寄事辨，即此假法即空即中，空中二體，二無二也。
三、為欲開顯思議境故者，即止觀云：一、觀心是不可思議境者。此境難說，先明思議境，令不思議境易顯也。輔行云：先明可思議者，意令不思議易解故也。言易解者，已聞思議十界歷別，示此十界同在一心，則一心中十界可識。人不見之，便棄思議，別求不思議者，遠矣。如為實施權，權是實權；開權顯實，實是權實。相待、絕待，次與不次，悉亦如是。若棄思議，當知是人二法俱失。
四、為利根者開悟理故者，利根，即上根也。輔行云：故此十觀文十、義十、根三、意二。分遠近故，近期初住，遠在極果。言根三者，不思議境正被上根，發心已去，乃至正助，被於中根；次位已去，乃至離愛，被於下根。故病患境明不思議境中，引金光明除病品云直聞是言，病即除愈，即初觀意；復有深重難除差者，至長者所，為合眾藥，病乃得差，即後九觀意。故今下文第六、行解相資例中，具引彼文三根之說云云。
五、為下九法作所依故者，前明妙境三諦極理異於後乘，今明妙境三諦為下九法作於所依。此俱舉前異後，舉上為下，作於所依，故分兩別耳，即輔行云：又為知妙境為九乘本也。故知後乘不異下九，下九只是後乘故也。下者，後也。良由於此，故發心去，九乘觀法文中皆悉先舉妙境以為所依，尋文可見，不煩具引。
次明發心五中言一、為解理者仍須愿故者，輔行釋止觀文中，明慈悲誓愿與不可思議境智非前非後，同時俱起，慈悲即智慧，智慧即慈悲。云智只是解，依境生解，依解起愿，境為所緣，誓為能緣，故解理者仍須於愿，蓋指此也。
二、為明發心攝法遍故者，止觀云：一苦一切苦。輔行云：先總牒前妙境，故云一苦一切苦。苦、集二諦俱名為苦，義攝十界，只在一念，故云一苦一切苦。不明妙境一念三千，如何可識一攝一切？三千不出一念無明，由知無明只是法性，是故起悲。又釋一樂一切樂云：道、滅二諦俱名為樂，義攝四檢校。文四義二，前三為成一心故也，一一皆須四句檢校，若於四通而起塞著，皆須破塞，以存於通。如是展轉，以破為期。故舉喻云：將若為賊，此賊亦破；賊若為將，此將亦護。如是展轉，將皆為賊，節節破之，即是此文之正意也。
二、為示橫豎通仍塞故者，止觀云：若豎論三觀：兩觀當地為通，望上為塞；若後一觀，勝下為通，隔小為塞。若橫論三觀：當分為通，不相收為塞。法相淺深，任有通塞，況復於中起苦、集、無明、蔽等。輔行云：初斥橫豎中，先重列出通相通塞。次法相下，況出今文橫豎別相通中之塞。橫豎法相已有通塞，況復於通起著成塞。
三、為示一心仍有塞故者，止觀云：若於無塞無通，起苦、集、無明、障蔽者，非但失於神通，亦失馬、步，能破如所破云云。
輔行云：一心不當橫豎通塞。於此一心復起塞著，而生苦、集、無明、蔽等。此苦、集等，即是見、思。見、思既生，即空尚失，豈復更有去邊求中？故云非但失於中道，亦失空假步馬。此是一心別相之塞，尚須檢校，令塞得通云云。
四、為示寶渚是為所通故者，寶渚之言，出彼大經寶所之說，在今法華，其名雖異，況喻無別，故大經云：譬如商人欲至寶渚，不知道路，有人示之，隨語即至，多獲諸珍。眾生亦然，欲求法寶，不知其路，菩薩示之，即得至於大涅盤處。此法華云：過五百由旬，至珍寶所。實相佛慧即是寶所，而此寶所在於五百由旬之外故也。爾雅云：水中可居曰洲，小洲曰陼。陼者，丘也，水中之高者也。渚者，沚也，遮也，遮水使旁回也。今以陸極水際為陼也，大涅盤處即是寶陼也。
五、兼消經文過五百故者，止觀明通塞來意中舉喻文後，合喻文云：若爾，即大導師善知通塞，將導眾人能過五百由旬。乃至云：今明五百由旬有三義：一、約生死處，謂三界為三百，方便土為四百，實報土為五百；二、約煩惱，謂見惑為一百，五下分為二百，五上分為三百，塵沙為四百，無明為五百；三、約觀智，空觀智知三百，假觀智知四百，中觀智知五百。輔行云：若爾下，合譬。若能如是，方能導人至於寶所。於中，先正合譬，次通五百由旬義，即通塞之正意也。破塞存通，至寶所故，是故路經五百由旬。經云導師善知通塞，故用法華將導譬也。初約生死者，五百皆是生死故也，是故不以寂光對於五百。乃至云：以此三釋，即是一念，能所無著，方名善知也。
六、明道品五中言一、為示須用道品調故者，止觀云：所以須此者，上來雖破法遍，識通塞，若不調停道品，何能疾與真法相應？真法名無漏，道品是有漏，有漏能作無漏方便。方便失所，真理難會。又大論云：道品是行道法，涅盤城有三門。三門是近因，道品是遠因，為是義故，應須道品調停也。然當分、相攝、約位、相生四種之中，調停但是相生道品耳。
二、為示調停異偏小故者，止觀云：諸道諦三：道品善知識，由是成正覺。道品是道場，亦是摩訶衍云云。
若別以念處為道品攝諸行者，即止觀云：念處是法界，攝一切法。乃至云：如是念處，力用廣博，義兼大小，俱破八倒，雙顯枯榮，雙非枯榮，即於中間入般涅盤，亦名坐道場，亦名摩訶衍云云。
又若通以三十七道品互相兼攝為攝諸行者，即止觀明相攝道品云：如念處一法既攝余品，當知余品亦攝念處，但非調停之義耳。又止觀明五根中云：進者，以信攝於諸法，信諸法故，倍策精進。念者，但念正助之道，不令邪妄得入，又此法者為精進所修，是法不忘，故名念根。定者，一心寂定而行精進，又此法為念所攝，是法不忘不動，故名定根。輔行云：釋此五法，一一具二：一、釋根當體；二、攝後歸前云云。
五、為示品後必有門故者，止觀明三十七道品後云：復次，行三十七道品，將到無漏城，城有三門，若入此門，即得發真，謂空、無相、無作門，亦名三解脫門，亦名三三昧。輔行云：次明三脫門者，明道品功能也。
七、明正助五中言一、為示重蔽者必須助故者，重謂遮重，蔽謂六蔽，遮重即是六蔽耳。止觀云：根利無遮，易入清涼池，不須對治。根利有遮，但專三脫門，遮不能障，亦不須助。根鈍無遮，但用道品調適，即能轉鈍為利，亦不須助。根鈍遮重者，以根鈍故，不能即開三解脫門；以遮重故，牽破觀心。為是義故，應須治道對破遮障，則得安隱入三脫門。
二、為示事度能治蔽故者，止觀云：助道無量，前通塞意中約六蔽明遮，宜用六度為治，以論助道。輔行云：助道無量，但用六者，為對六弊，故且立六以示治相。此科正為治於重弊，是故且立事六為治。重必對輕，輕重即是遮有厚薄，厚重若去，輕薄寧存？
三、為示助道攝法遍故者，止觀云：今明六度助道，攝諸法盡。略明攝諸道品，調伏六根、十力、四無所畏、十八不共法、六通、三明、四攝、四辨、陀羅尼、三十二相、八十隨形好等，及一切法。輔行云：次明攝法者，正示合行，故能攝法。若不達於一切諸法，皆入此之對治門中，如何對治攝一切法？
四、為示正助合行相故者，止觀云：若全無理觀，又無事懺，輒望佛印，希利規名，若佛印者，無有是處。若理觀無間，借事破蔽，真實心懺，印有是處。乃至明於道品六度相破、相修、相即六句。輔行云：若全無下，明合行之意。先斥失，次明得。言佛印者，印，謂印可。可，謂稱可。事理相稱，故可圣心。為圣冥印，障去理顯。既具眾失，又迷理觀，印無是處。次以六句料簡事理，三對不同，且以事度對理道品，生滅道品對圓六度，以明相破、相修、相即。生滅是事，圓是理也。
五、為示三教俱是助故者，止觀明事六度中，一一皆列藏、通、別等，故知三教俱是助也。輔行云：若以四教展轉為治，以前助後者，還以前六轉望後教六蔽之相，為對轉等。如通教人用三藏六，別人則用藏、通兩六，圓人用三并有轉等。又云：若以四教遞為助者，應以通教對事六度，別教對事，圓教對事，別教對通，圓教對通，圓教對別，總合六重，度品不同。
八、明次位五中言一、為示妙位使不濫故者，止觀之中借明四教次位不同。今文之中既云妙位，當知即是圓教次位，始自五品，終至妙覺。故止觀中明五品、十信、初住位已，仍略示於後去諸位云：如是次第四十二位、究竟妙覺，無有叨濫，是名知次位。即此意也。
二、為示妙位德難思故者，德，謂功德，如五品位初經文自云：其有眾生聞佛壽長遠，乃至能生一念信解，所得功德不可限量，何況讀誦等。乃至第四品云：況復有人能持是經，兼行六度，其德最勝，無量無邊，譬如虛空。第五品云：當知是人已趣道場，近三菩提。止觀明十信位中云：十善菩薩發大心，長別三界苦輪海。又明初住位中云：初發心時，便成正覺，真實之性，不由他悟等。初住既爾，乃至妙覺，功德轉深，如此等位，功德不可思議，故云德難思也。
三、為示慕果令思齊故者，謂明圓教次位，蓋為示於眾生慕樂圣果，庶令思齊上位耳。思齊之言，出乎論語，故論語云：見賢思齊焉。今且用於思齊之言，而不用於見賢之說。
四、為斥增上慢知非圣故者，謂明圓教次位有凡有圣，有因有果，蓋為增上慢者知自己非是圣人故也。故止觀明三藏次位畢，乃斥濫云：此教初淺，尚有次位，豈有凡夫造心即言上位？此非增上慢，推與誰乎？
五、為逗眾生宜樂者故者，止觀明別教次位中云：但別義多途，赴機異說，橫則四門不同，豎則階降深淺，不可定執一經，而相是非。
三、為示似愛非真愛故者，著於十信功德，則非著於初地也。故止觀禪境明十禪，第八因緣禪明十乘中第十、無法愛云：無順道法愛者：一、似；二、真。菩薩從初伏忍入柔順忍，發似解功德，不染三法，謂相似智慧、功德、法性。以智慧有無明、愛、取故，以功德有行、有業故，以法性有名色、生死故，皆不應著。若於三法生愛，不入菩薩位。云何起愛？如入瞻卜林，不嗅余香。菩薩唯愛諸佛功德，不念二乘及余方便道，是名為愛。愛故，不能變無明、愛、取為真明，不能變行、有為妙行，不能顯識、色為法身。若不著相似三法，無順道法愛，則無量眾罪除云云。入理般若，名為住。即是初發心時，便成正覺云云。從此已去，心心寂滅云云。輔行云：無法愛中言真、似者，初泛標二位，次釋似位。先列相似三法。次以智下，誡勿於似法生愛，妨入真位。次若於下，示頂墮相。次云何下，示起愛相。次若不下，示無法愛，得入真位。真尚不著，況著相似？次入理下，正示真位離愛之相。次從此下，明入位也。於真法起愛，名為法愛，愛名雖同，真似義別。
四、為示功用異偏小故者，今止觀中正明圓教離相似愛故，此功用異於偏小之離愛也。
五、為令策進入初住故者，既離十信相似法愛，即得入於初住之實也。
此一一下，第三、結示傍正，其文可見。然前破遍五中，前之二意既云通於初後，須知別在破遍故，偏用於慧，即破遍之正意也。
次明與他所立永異。釋文為二：初、敘意分章。言所立者，即是所立十乘之意也。異於諸家者，即智者已前諸師也。故章安序云：止觀明靜，前代未聞也。若以荊谿時世言之，則指賢首、慈恩等為諸家也。及今學者讀文昧旨等者，此斥清涼澄觀師也。文句記云比竊讀者，即此故也。具如下文第七例中辨之。不知所立，唯順圓融。若不了之，修習無分等者，既讀文昧旨，故不知止觀所立，唯順法華待絕微妙，輒便斥為漸圓，謬立華嚴是頓頓。當知若乃不曉今家所立之旨，是則修習法華妙行、止觀明靜，於己無分。此即敘意也。於中又二：先總次別者，即分章也。
次所言下，依章解釋。文為二：初、釋總義，略列十條。
一、須知乘體無發無到者，止觀引十二門論：空名大乘，普賢、文殊大人所乘，故名大乘。大品云：是乘不動不出。若人欲使法性、實際出者，是乘亦不動不出。輔行云：法性、實際本不動出，設使能令法性動出，而此大乘亦不動出。法性即是大乘之理，還以其體而為設況，故今文中不動出義獨在於圓。若通論者，共菩薩中。動謂柔順忍，出謂無生忍。若共聲聞乘，動謂學人，出謂無學。若別菩薩，動謂出假，出謂登地。故今圓人不斷煩惱為不動，不破生死為不出，是故動出通於諸教，不動不出唯在於圓。故不動出即是今文無發無到。無發故不動，無到故不出，故妙玄明圓教以真性軌為乘體，乃引大論云：是乘不動不出。又云：若取真性，不動不出，則非運非不運；若取觀照、資成，能動能出，則名為運。只動出即不動出，即不動出是動出。即用而論體，動出是不動出；即體而論用，不動出是動出。
二、須知乘體通因通果者，釋簽云：圓乘體者，皆須從初因以至於果，所取名為乘體。前之二教雖即同有真性、觀照，能照、所照，但依權理，別教教道又以地前緣修方便而為乘體，故前三教所明乘體皆不至極，未極息教，是故索車。圓教乘體從始至終，而非始終，是故達到，乘義猶在。故以真性始終不動而為車體，故此車體非運而運云云。然此四教各具三軌。藏、別兩教咸以智慧為體，通、圓兩教咸以真性為體者，良以體為所乘，未可暫廢。以藏、別真性，果滿方成，儻指體在，當以何為運？若用觀照，則從始至終，故通、圓居因，即事論性，果位乃窮，是故兩教真為乘體。又前之兩教，通雖稍優，并不知常，置而不說；別雖同證，教道全權；圓雖理極，尚有始終。
問：若謂乘體通因果者，而妙玄中亦引古人解於乘體通因通果，果以萬德為體，因以萬善為體，章安何以斥古為非邪？
答：今文所明乘體通因通果者，乃是法性實相理體通於初因後果所乘耳。章安斥於古人明乘體通因果者，以古人將因果為乘體，不以法性實相為乘體，故須破之也。故今文云乘體通因果，與古人解乘體通因果，其語雖同，其義永別也。
三、須知圓乘具於十法者，圓乘具於真性、觀照、資成三軌，若具三軌，即具十法。何者？真性既是車體，豈非妙境？觀照、資成既是具度，白牛豈非發心乃至道品等邪？文句記云：性種正行為了，助開為緣。又妙玄引，云佛自住大乘，豈非真性乘體不思議境邪？如其所得法，定慧力莊嚴，以度眾生，豈非觀照、資成發心等邪？然法說周，但談三軌妙法，上根開悟即具十法，若不爾者，將何以為譬說周中大車譬本邪？故止觀云：積劫勤求，道場證得，身子三請，法譬三說，正在茲乎？故法說周，上根人聞妙智、妙境即得開悟。故諸佛智慧，其智慧門，即妙智也；諸法實相，即妙境也。妙境、妙智豈異十法？故輔行云：被上根人，名為法說。中根未解，猶希譬喻，下根器劣，復待因緣。佛意聯緜，在茲十法，故十法文末皆譬大車。是故當知圓乘十法且須約於法說而明，未可便濫大車之譬。以大車譬喻於十法，即是次文方明故也。
四、須知大車唯喻十法者，以諸境十乘之後，皆引大車為喻故也。何者？其車高廣，喻妙境也。幰蓋，慈悲。寶繩交絡，喻發心也。安置丹枕，枕有內外：若車內枕，休息眾行，即喻安心；若車外枕，或動或靜，動靜只是喻通塞也。破塞存通，即塞而通。其疾如風，即破無明，喻破遍也。大品云法愛難斷，故處處說破無明三昧。始自白牛，終至平正，喻道品也。又多仆從，喻正助也。頌中云儐從，禮云：導也。又云：侍邊也。游於四方，喻次位也。安忍離愛在次位初。安忍只是忍於五品違順二境，令入六根，離愛只是離六根中相似法愛。又次位者，只是行之所階，恐行者生濫，故於次位中別出五品、六根清凈，勸勵行者，令離障離愛。故知前七正明車體及以具度，後三只是乘之所涉。若無所涉，運義不成，是故十法通名乘也。
今習大乘者，自量己心如何得與大車文合？若一句即是，為是何句？一句即足，何須諸句？豈佛謬說，強騁文詞，煩列車儀，衒惑迦葉？此大羅漢，久為僧首，四十余年不受真化，才聞方便，通嘆二智，略開顯已，動執生疑，情方猶豫，殷勤三請，廣聞五佛十番開權，又睹身子三業領解，八部引例，四眾酬恩，如來述成，分明與記。經斯重疊，宿種未開，才聞大車，便堪記莂。故知此乘觀法具足，仍存翦略，粗點十觀，若廣張行相，何由可備？不別解釋，即悟無法師剖柝六泥洹經旨，洞入幽微，乃說：闡提悉有佛性，皆當成佛。孤明先發，獨見忤眾，由是關中舊學以為邪說，譏憤滋甚，遂顯大眾，擯而遣之。時生法師於大眾中正容誓曰：若我所說反於經義，請於現身即彰癘疾；若與實相不相違背，愿舍壽時，據師子座。發斯誓已，拂衣而去。初投虎丘，次往廬山，其後涅盤大部乃傳此方，經文果云一闡提人悉有佛性。生公既睹涅盤誠教，乃登法座，論議數番，麈尾於是紛然而墜，遂隱幾順化。是知生公昔日未死，有待故也；而今乃死，待竟故也。大唐三藏玄奘法師游至西域，以華祈菩薩頸。既散華已，乃如其愿。有人評云：若使奘公有生公之知，則不應有祝也。儻祝之不吉，將不信乎？夫卜者，決猶豫，定嫌疑，不疑何卜？易曰：中心疑者，其辭枝。奘公非其枝乎？向無生公落詮之知，則昭昭佛性隱於無知之輩矣。又奘公弟子大慈恩寺窺基法師解法華經，謂之玄贊，引楞伽經說五種性：一、聲聞性；二、辟支佛性；三、如來性；四、不定性；五、無性闡提。又引法華論四種聲聞：一、退大；二、應化；三、上慢；四、定性趣寂。前二佛與授記作佛，上慢一種，不輕記之，皆當作佛，令其發心修大行故。定性趣寂，元無大性，佛不與記。然而論中上慢、定性合一處說，所以謂之根未熟耳。定性趣寂，元無大性，何得論其熟與未熟？正理應云：其定性者，根不熟故，佛不與記。若定性者，後亦作佛，違涅盤等處處文故。故瑜伽云：其趣寂者，雖蒙諸佛種種方便，終不能令成三菩提。又引深密、勝鬘、維摩諸經證之，今不具錄。西京崇福寺神楷法師維摩疏中廣破慈恩所立之義，具如大部補注中引，學者尋之。今家意者，五性之宗，三無二有，是法華前方便之說，故深密等、維摩諸經，并是法華已前所說。瑜伽、唯識、攝大乘等諸論，正申法華已前諸經意耳。若至法華，三乘五性咸皆開顯，但有在於此會及以余國之不同耳。法華論中，約於當座，是故乃云：佛不與記。經文約於通涂開顯，所以乃云：彼土得聞。此彼雖殊，悟理無別，故大佛頂首楞嚴云：如來今日宣說勝義，令汝會中定性二乘及余一切皆獲一乘寂滅場地。若爾，定性亦有在於此土開悟也。原夫五性之宗，三無二有，祖於彌勒，述於天親，折薪于玄奘，克荷於慈恩，立言垂范，自為極致。以今觀之，但是權說，非為究竟也。慈恩尚計定性、二乘元無大性，不得成佛，何獨闡提無佛性邪？涅盤經云：一切聲聞及辟支佛，未來皆歸大般涅盤。如一闡提，究竟不移，犯重禁者不成佛道，無有是處。何以故？是人若於佛正法中心得凈信，爾時即便滅一闡提，則得成佛。若復不移，不得成佛，無有是處。經中又云：迦葉菩薩白世尊言：眾生於佛滅後作如是說：如來畢竟入於涅盤，或不畢竟入於涅盤；乃至云或有說言：須陀洹人至阿羅漢皆得佛道；或言不得如是。問已，佛皆答云：不解我意。乃至結云：如是諍訟，是佛境界，非諸聲聞、緣覺所知。所以皆云不解我意者，以對昔教，責於迷者二俱不解，若識化意，則二俱解。在昔須云不成，執者望今成過；在今須云必成，望後逗小成過，以大小教開與不開，并通三世。慈恩不曉，唯引不成以證定性，輒便難云：若定性者，後亦作佛，違涅盤等處處文故。今問慈恩成與不成，既皆謂之不解我意，何得唯引不成以證定性趣寂？既俱有過，何得偏引？雙引各執，尚違教旨，何況偏引以證趣寂？何得責云違涅盤等處處文邪？余如大部補注中示。以此觀之，古人所計定性、二乘、無性闡提，元無大性，不得成佛，皆是執權迷於真實也。賢首、清涼雖信闡提有於佛性，定性、二乘皆當成佛，而不信於無情之物有佛性理，專執涅盤瓦石非性權教之文，不見眾生佛性體遍之說，謬引大論在無情中但名法性。見則還成執權迷實，雖信闡提有性之說，而迷眾生佛性之義，還成不了闡提有性。何者？若知闡提眾生性遍，不隔瓦石，何故忽聞無情有性，惑耳驚心？故知賢首、清涼未解闡提眾生性遍，遂執權教無情非性，以抗圓妙無情有性耳。若夫發揮無情有性，以申有情眾生性遍，其唯吾宗荊谿禪師矣。方今天下之人競學慈恩、賢首、清涼，是則眾生性遍圓妙之說，而彼不遇，可不悲哉！可不悲哉！今若不作如此委說，將何以申次明所立異於諸家，及今學者讀文昧旨邪？然以教分大小，其言碩乖。若云無情，即不應云有性；若云有性，即不合云無情。客曰：涅盤部大，云何并列？余曰：以子不閑佛性進否、教部權實，故使同於常人疑之。今且為子委引經文，使後代好引此文證佛性非無情者，善得經旨，不昧理性，知余所立善符經宗。今立眾生正因體遍，經文亦以虛空譬之，故三十一云：眾生佛性猶如虛空，非內非外。若內外者，云何得名一切處有？請觀有之一字，虛空何所不收？故知經文不許唯內專外，故云非內外等，及云如空。既云眾生佛性，豈非理性正因？此下具引經文，今不煩錄。
下文又云：今搜求現、未，建立圓融，不弊性無，但困理壅，故於性中點示體遍。他不見之，空論無情性之有無，不曉一家立義大旨，故達唯心，了體具者，焉有異同？乃至下文設四十六問竟，野客領解云：今亦粗知仁所立理，只是一一有情心遍性遍，心具性具，猶如虛空，彼彼無礙，彼彼各遍，身土、因果無所增減。故法華云：世間相常住。世間之言，凡圣、因果、依正攝盡。故知無情有佛性理，乃是約於有情性遍，不隔墻壁、瓦石、草木，即是無情有佛性耳。若不爾者，何故初云無情有性，次云今立眾生正因佛性體遍？後領解云：只是有情心遍性遍。
荊谿專憑涅盤經文圓實之教眾生佛性猶如虛空，非內非外，一切處有，明有情性遍，不隔瓦石，以申無情有佛性理。而清涼觀師尚不信受，猶自固執涅盤經文偏權之教，離無情物，名為佛性。如其不依經文實教以立義宗，但準天臺智者之說，是則清涼如何順伏？何以得知清涼不信？以清涼自撰演義鈔解華嚴疏云：然此段疏為遮妄執一切無情有佛性義。就計此義，自有淺深：一、謂精神化為草木，情變非情；二、謂無情同一性故。此釋太過，失情、無情，壞於性相。若以涅盤第一義空該通心境者，涅盤何以揀去瓦石，言無情邪？準此驗知清涼不信涅盤經文圓妙實教，眾生佛性，有情體遍，不隔草木，所以專執偏權之文，離無情物，名為佛性。
今問清涼：若乃不許荊谿用於涅盤經中眾生佛性，有情體遍，該通心境，以申無情有佛性者，而汝華嚴疏中何故又云若二性互融，無非覺悟邪？彼疏又云：以性從緣，則情、非情異，為性亦殊，如涅盤等之所說也。泯緣從性，則非覺、非不覺，本絕百非，言亡四句。
今問清涼：既云二性互融，無非覺悟，何故又執佛性除於瓦石邪？既執權而難實，故自語乖違，是則將何以為準的而與荊谿抗論邪？嗚呼！清涼不得天臺教部權實，故迷佛性進否之說，所以反背天臺，稟承賢首，自立以性從緣、泯緣從性及二性互融，豈非空論無情性之有無，不曉天臺立義大旨？此且略點關節大綱，委如金錍寓言記說。
又輔行中約於十義評無情有性：一者、約身。言佛性者，應具三身，不可獨云有應身性。若具三身，法身許遍，何隔無情？既云約身，豈非正報即三而一，故云正因。遮那佛性，即一而三，故云佛性應具三身。世人見於涅盤經云一切眾生皆有佛性，乃謂但有應身之性。故今遮云：應具三身，不可獨云有應身性。若具三身，普賢觀經明許法身遍一切處，且一切處何曾隔於瓦石、草木？請觀此文，豈非亦是眾生佛性正因體遍，不隔草木，即是無情有佛性理。一義既然，九義可解。若謂不然，金錍題下何故注云圓伊金錍，以決四眼無明之膜，令一切處悉見遮那佛性之指？豈可注文解釋題目異於下文立義符宗？眾生佛性，有情性遍，豈可異於今文中云法身許遍，何隔無情？學四明者，不見斯旨，妄謂古師之立無情有於法身正因佛性，而無報、應緣了佛性，由是荊谿乃作金錍及以輔行，點示法身正因佛性必具報、應緣了佛性，即一而三，以明無情有佛性理，所以謂之不覺寱云：無情有性。今立眾生正因體遍，言佛性者，應具三身，不可獨云有應身性。若具三身，法身許遍，何隔無情？今謂此說一往則可，畢竟不然。何者？若謂古師之立無情有於法身正因佛性，但無報、應緣了佛性，金錍、輔行乃就古師之許法身正因佛性體遍義中，點示法身正因佛性必具報、應緣了佛性，所以謂之無情有性，法身許遍者，是則輔行文中合云：言佛性者，應具三身，不可獨云有法身性。何故謂之不可獨云有應身性？若其然者，豈非古師不曾知於法身體遍，何得妄說？古師之立法身佛性正因體遍，若復茍執古師之立無情有於法身佛性，金錍那云故知世人局我遮那唯陰質內，直云諸法是無情邪？由是而知，學四明者皆是無稽妄偽之說，所以乖文失旨之甚，不詳法義，唯順人情，謗法之罪，他豈受之？況金錍、輔行立無情有性，正寄野客，而斥清涼專執涅盤權教之文，離無情物，名為佛性。荊谿乃準涅盤實教之文，立眾生佛性正因體遍，不隔瓦石，明無情有性。野客方乃信一切法皆正因性，次方疑於正中三因種、修、果遍。荊谿乃立四十六問，野客方解即一而三，三德體遍。金錍之意既乃如此，輔行之義豈不然乎？何得謂之古師之立無情有於法身正性，而無報、應緣了佛性？何得謂之金錍、輔行首初乃令古師信於法身正因必具報、應緣了佛性？而彼首初尚自未信無情有於法身正性，那忽便令信於法身正性必具報、應緣了佛性？且金錍云：今立眾生正因體遍。及輔行云：法身許遍，何隔無情？正是今文於無情境立佛乘義。若無佛乘，佛法身體為遍、不遍？何得謂之古師元立無情有於法身佛性？古師若乃已立無情有法身性，今文何煩首初示云於無情境立佛乘義？若無佛乘，佛法身體為遍、不遍？若謂今文首初示云於無情境立佛乘義，即是法身正因必具報、應緣了，此與次文眾生性德具於三因，及金錍云正中三因種、修、果遍，并輔行中第二義云：二者、從體。三身俱遍，如何區辨？嗚呼哀哉！不知何處濫習妄說一至於此！金錍明說：故知世人局我遮那唯陰質內，直云諸法但是無情。驗知他云古師之立無情有於法身佛性，而無法身具報、應性，灼然虛妄矣。
二者、從體。三身相即，無暫離時，既許法身遍一切處，報、應未嘗離於法身，況法身處二身常在。故知三身遍於諸法，何獨法身？法身若遍，尚具三身，何獨法身？
九者、隨宜。四句分別，隨順悉檀，且分二別。金剛錍云：又復經中闡提、善人四句辨性，子云眾生有性，為何眾生？有何等性？瓦石為復無四句邪？然經文云：或有佛性，一闡提有，善根人無；或有佛性，善根人有，一闡提無；或有佛性，二人俱有；或有佛性，二人俱無。我諸弟子若解如是四句義者，不應難言一闡提人定有佛性，定無佛性。章安云：或有佛性下，四句分別：先正約四句；次我諸下，勸分別。荊谿云：闡提、善人俱有性德，而闡提無修善，善根人有；闡提有修惡，善根人無。二人俱無，無不退性，以未入於似位故也。且分二別者，其實佛性善人、闡提性本融遍，奚嘗隔於草木瓦石有情之性？性既遍不隔，當知瓦石不可謂之無四句矣。
十者、隨教。三教云無，圓說遍有。
然此十義，第一、第二正明圓實，以斥權隔於無情。第三、第四先且對辨偏圓不同，次乃點示權即是實，仍斥計權隔於無情。第五、教證，第六、真俗，如前區別，其意可解。第七準前第一、第二，亦乃可知。第八準於三、四思之。第九如前，豈非圓實？第十謂之三教云無，圓說遍有，驗知前九，即是別判，第十、隨教乃當總判。
前之九義，不出三教云無情無，圓說有情體遍不隔，是故瓦石草木有性。以前三教教道但云無情而已，不言有性故也。今點麤是妙，故云無情有佛性耳。是故無情有性，即是有情體遍，不隔墻壁、瓦石、草木焉。此蓋破於清涼觀師固執涅盤偏權之文，離無情物，名為佛性。是以荊谿乃點涅盤圓實之文，有情體遍，不隔瓦石，以明無情有佛性理，欲令清涼信順妙教，不生誹謗耳。
然則對破清涼雖爾，而一家諸文非必一向獨明有情體遍不隔，亦乃兼示無情性融。何者？四念處云：若圓說者，非但唯識，亦乃唯色、唯聲、唯香、唯味、唯觸。以至諸文，準此應知，不煩具引。
又輔行中引凈名，云：眾生如故，一切法如。如無佛性，理小教權，教權理實，亦非今意。又若論無情，何獨外色，內色亦然。故凈名云：是身無知，如草木瓦礫。若論有情，何獨眾生一切唯心，是則一塵具足一切眾生佛性，亦具十方諸佛佛性。應知此文亦是約於有情性遍，不隔草木，所以謂之一切唯心，是則一塵具足一切生佛之性。此與金錍一念具足，一塵不虧，文意符合。良以有情心性體遍，具足一切，不隔草木，是故名為一念具足，一塵不虧。若不爾者，輔行中云一切唯心，是則一塵如何消釋？故知一切唯心，不隔草木，乃是一念具足及一塵不虧耳。故金錍云生佛亦同法身、力、無畏等，使一塵一心無非三身、三德之性種，皆是此意也。
又止觀中，思益、凈名、普賢觀等，明遮那周遍。輔行釋云：煩惱體凈，眾德悉備，身土相稱。遍一切處，顯前兩經眾生理遍，不了之者，尚隔無情。豈非無情有性乃是有情體遍乎？昔孤山撰顯性錄解金錍即四念處。一切法趣身念處，即是一性色，得有分別色、無分別色。分別色者，如言光明即是智慧。。無分別色者，即是法界四大所成，色心不二。彼既得作兩識之說，此亦得作兩色之說。若色心相對，離色無心，離心無色若不得作兩色，云何得作兩識邪？若圓說者，亦得唯色、唯聲、唯香、唯味、唯觸，少著外色。如上界多著內識，下界著外色多，內識少。乃至云：若色若識皆是唯識，若色若識皆是唯色。雖說色心兩名，其實只是一念。無明法性十法界，即是不可思議云云。
故知心體即常寂光者，此乃結示身、土居乎一心之所以也。所以者何？即是心體常寂光也。是則若無心體寂光融攝不二，何得身土、依正報在於一念？須知此文乃以空中為常寂光，即自行唯在空中之義也。故自受用報冥於法身，即是空中為常寂光。故凈名疏云：前二是應，即應佛所居；第三亦應亦報，即報佛所居；後一但是真凈，非報非應，即法身所居。既以法身居常寂光，必須兼於自受用報，以自受用報常冥法身，乃是理體亡泯，無相故也。第三亦應亦報，即報佛所居者，此即他受用報也。以他受用報亦名報身，亦名應身故也。然雖亦名應身，既是稱實感報，所以但名報身，故云第三亦應亦報，即報佛所居也。故不可以自報之無相，居實報之有相。以下三土皆是有相事用故也。釋簽化他，三千赴物，即此意也。故知今文明心體寂光，與止觀、輔行明土體雙非之義不同也。然雖不同，而中邊、真俗、理事、體用但是離合之異耳。
寂光、諸土者，非一曰諸，即三土也。無二無別者，此明四土體同也。若非體同，何得寂光與夫三土無二無別？文句記：問：無二無異，此兩何別？答：重以不異復於不二，以無異故，方名不二。今亦例然，重以無別復於無二，是故謂之無二無別。又無二者，寂光、諸土，理事之二，其體是一也。體既是一，則非差異，故云無別也。
遮那之身與土相稱，法與報、應一體無差者，上句但明四土體同，無二無別，故今乃明身土相稱，即依正不二，能所無別也。凈名疏云：真如佛性，非身非土，而說身土，離身無土，離土無身。言身土者：一、法；二、義耳。遮那法身既與寂光相冥相稱，而報、應二身與實報等三土相冥相稱，準例可解，更不煩文，所以便云：法與報、應一體無差。以上句云寂光、諸土無二無別故，今乃云法與報、應一體無差，驗知中間遮那之身與土相稱，亦須更云報、應二身與三土相應，故知但是文之略耳。然須了知，體同故，雖則無差；用異故，豈可混濫？釋簽云：依正既居一心，一心豈分能所？雖無能所，依正宛然。法華文句云：體即實相，無有分別；用即立法，差降不同。諸文舉用明體，故說諸法互融。若乃舉體說用，須知差降炳然。故輔行云：一一界果各各具十，不相混濫。又釋簽云：理體無差，差約事用。請細研詳，方曉其旨。
四明不知空中理體本自無差，而具俗假事用有差，輒判理體及以事用二俱有差，誤之甚矣！失之大矣！原其誤失，良由遲一至於此，哀哉！傷哉！
四、明諸佛不斷性惡，輔行釋不思議境中，問云：於不思議中但明四圣，何法不攝？何必須明六道法邪？答：為實施權，從實開出。今欲示實，何得不論？總約一化，有五意說：一者、為示人天路故；二者、為令厭輪回故；三者、為知菩薩自誓悲他，用即而動也。初住已去，分果尚然，妙覺滿果，則可知矣。然初住位雖證無生，必須界內分段身滅，生於界外實報土中，方能不動而動，遍應身土。於同居中，八相成道，五時施化，十界利生，故不可以分段生身便作遍應身土而說也。
具如觀音玄文及第五記者，輔行第八云：若見觀音玄文意者，則事理、凡圣、自他、始終、修性等意，一切可見。彼文料簡緣、了中云：如來不斷性惡，闡提不斷性善。點此一意，眾滯自消。以不斷性善故，緣因本有。彼文云：了是顯了，智慧莊嚴，緣是資助，福德莊嚴。由二為因，佛具二果，元此因果本是性德。性德緣、了，本自有之。是故他解唯知闡提不斷正因，不知不斷性德緣、了，故知善惡不出三千。彼又問云：既有性德善，亦有性德惡不？答：具有。問：闡提與佛斷何等善惡？答：闡提斷修善，但有性善在；如來斷修惡，但有性惡在。問：性德善惡何以不斷？答：性德但是善惡法門，故不可斷。一切世間無能毀者，如魔燒經卷，豈能令於性法門盡？縱燒惡譜，亦不能令惡法門盡。問：闡提不斷性善，故後時還起善；如來不斷性惡，故應當後時還起惡。答：闡提不達性惡，故後時還起於修惡；不了於性善，故後時還為修善染。是故修善還得起，即以修善治修惡，則令修惡不得起。佛雖不斷於性惡，而能了達於性惡，而於惡法得自在，不為修惡之所染，是故修惡不得起。故佛永無於修惡，自在用於惡法門。闡提若能達修惡，則與如來無差別。故知於善於惡善達修性，於修照性，以性了修。能知此者，方可與論性德三因，生死涅盤、煩惱菩提、十二因緣即是三德，如是無量，理無不通。彼文又問闡提斷善盡，為梨邪所持，一切諸種子為內外所熏，更能起善者，此識既無記，與真如何別？又此種子住在何處，而不早熏？故知權說非為了義。若有說言，佛起神通，現惡化物，此作意通同彼外道及二乘通，不同明鏡任運現像。若大經云：或有佛性，闡提人有，善根人無。古師謂是惡境界性。或有佛性，善根人有，闡提人無。古師謂為緣因性也。或有佛性，二人俱有。古師謂為正因性也。或有佛性，二人俱無。古師謂為了因性也。如此釋者，亦別教意不了義說。若了義者四明但知性具之惡，普現色身，相相宛然，不曉具惡之性，普現之本，空中理體亡泯寂滅，致使所談一念三千即空假中、三身、四土、理事、體用皆是有相。請詳諸祖法言，方驗四明之失。
問：文句記云：忽都未聞性惡之名，安能信有性德之行？人多異說，今意如何？
答：若解今文不斷性惡，則知性德之行，由聞性惡之名。何者？、法喻雖分，亦權之義，則無殊軌。記中為消差與無差，故明性德之行，須聞性惡之名，豈非無差即差亦權之義乎？又上句云對此終窮，安得味實，豈非差即無差亦實之義乎？所以亦權是性德之行，由聞性惡者，以諸經地前尚自違理，未開權故。今經彈指無非佛因，以顯實故，誰知法華佛以惡行亦得名為善權方便，故邪見嚴王及惡逆調達等，內秘外現，莫不皆是亦權善巧。并由理具，不斷性惡，是故有茲性德之行。所以性德與夫理具及以性惡，蓋同出而異名耳。具如金錍體德中說。
然須了知，實相空中無差之理，其實本具諸法妙假三千世間差別之事。但別教中既無性德，本具九界，自他皆斷，故今乃明圓頓之理，性具九界，不斷性惡，有性德行。自行不斷，乃是理具；化他不斷，乃是普現。并名亦權，顯於亦實。若不爾者，則徒開浪會，虛說漫行，空列一乘之名，終無一乘之旨。
自昔人師既不曉此，乃以三觀、十乘消性德之行，為能治之藥；三障、四魔消性惡之名，為所治之病。由是乃說破同體之惑，亦是斷於性惡之義，斯乃過德雷同望聲謬說耳，何由能解、無差即差亦權之意乎？
文句及記明同體惑，終須永破，究竟清凈，如燈生暗滅，雖無前後，暗定是障。既定是障，亦須定斷，豈得濫同不斷性惡，妙假亦權乎？故不可以理惑而混於性惡矣。