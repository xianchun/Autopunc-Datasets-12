次告羅睺，令往問疾。對前八人，明行修法，此對羅睺，明其發心出家之法。羅睺佛子，此名覆障，亦云不放。在母胎中六年不出，故名覆障及不放矣。何故處胎六年不出？以宿緣故，緣如經說。本曾為王，沙門求見，六日不看，故得此報。又於往昔曾塞鼠穴，故受此報。佛將出家，父王恐畏國祠斷絕，留連不聽，菩薩于時手指妃腹而語之言：卻後六年，爾當生男。即如其言，佛出家後六年方生。初生因緣，備如經說。佛成道已，還宮之時，羅睺始年五、六歲計，如來將至，變千比丘悉如己形，羅睺直爾往至佛所，佛手摩頂，將還精舍，勅舍利弗、目連度之。出家之後，喜多暴口，形名他人，佛於一時以法誡約，於斯永斷，打罵不瞋，佛嘆其人忍辱持戒，密行第一。
今命問疾，先告後辭。辭中，初總，次釋，後結。釋中所以，徵前起後，下正辨之。文別有三：一、舉昔日被呵由緣；二、時維摩來謂我下，明教呵辭；三、於是，維摩語諸已下，明教呵益。
初中，憶昔，出被呵時；毗耶離等，彰被呵事，先問後答。諸長者子何故為問？現覩羅云所舍至重，未見所得，是以怪問。言毗耶離諸長者子，標舉問人。來至我等，明請方便。問我言等，彰請問辭。唯！羅睺羅，敬告其人。汝佛之子，所承至高。舍輪王位，所舍極重。彼羅睺羅若不出家，作鐵輪王，王閻浮提，故今舉之。出家為道，彰其所作。俗中安身，謂之為家，解素從緇，名出家為道。其出家者，有何等利，問其所得。羅睺下答，我即如法？前二自分，後一勝進。修菩薩法，名為自分。上求佛道，名為勝進。又復前二修入寂行，後一明修起用行。行於非道，是起用也。約位且分入寂多在六地以還，以樂空故，起用多在七地已上，彼修發起殊勝行故。前自分中，初對明修治過之行而有所成，後對明修攝善之行而有所成。約位且分治過之行多在地前，地前過重，須治斷故，攝善多在初地已上，行合法界，成諸德故。就初對中，先明所修，後明所成。修多地前，成多地上，此皆明法令人學矣。廢人論法，辨之麤爾。