魯語謂：君子學道則愛人，小人學道則易使也。蒙莊亦云：魚相忘於江湖，人相忘於道術。斯入世之道，尚能易使而相忘；矧佛祖出世之道，混彼此齊自他，交徹融攝而無間然者也。心存乎道不待禮而自中，不俟法而自正矣，又何叢林規矩云哉？嗟乎，人心之不軌道久矣！半千載前已甞瓦解，百丈起為叢林以救之，迨今不能無弊。今菴居處眾，固不敢效叢林禮法，而日用又不可破規裂矩，勉置須知一篇，列為十門，為主伴交參之標準，自成一家之規繩，非敢與大方共也。其有真參實究之士，攝念於天真未散之頃，終日作而不見其勞，終日息而不知其佚，外忘禮法，內空能所者，以是編為疣贅，則我何敢辭焉。
延祐丁巳冬幻住沙門　書。
教中謂初日分、中日分、後日分，又初夜、中夜、後夜，即古德所謂晝三夜三者也。又云：日不足繼之以夜，本色道流。寸陰靡弃須臾不離，日夜六時寧無資助，謂日資者。總言二六時中之標準也。
一菴之務以辨道為先，道無始終，起於日用，一日如是，日日皆同。惟日不足，繼之以夜，總名日用事也。
裝香一盤，且以三炷為率。自黃昏燒起至第三炷，約四皷時分也，竈下燒面湯，堂前鳴板三下，大眾収枕推被，於裏床収半單，下地洗面，皈堂坐禪。至開靜板鳴，即摺被、搭衣，佛前禮拜。皈鉢位，坐展鉢受粥。粥罷，佛前諷經。經畢小歇，堂前復鳴板三下，自主至伴皈堂坐禪，至齋時火板鳴下地。少頃，長板鳴，皈鉢位受食。食畢小歇，堂前鳴板三下，復皈堂坐禪。至晡時分，鳴板放參。至黃昏燒香盤，大眾搭衣諷經、施食事畢。堂前鳴板三下，皈堂坐禪。至放參板鳴，開枕展被右脇而息。此盖大眾日用之常規也，大意與叢林清規頗同，此但節其要目耳。
凡一日夜之間，四次坐禪之際，宜各屏心絕慮，息念忘緣，深究死生。力窮道業。除大小便利外，不許共語，不許洗浣，不許補綴，不許看讀，乃至一應雜務，非公界普請俱不許作。凡上床、下地、出堂、入戶，如臨深履薄然，勿使隣單知覺動其道，心自然內外相資，身心寂默矣。
積日以成月，積月以成歲。世相遷流物我同化，時節亦相須而會遇。既曰建立，詎可范然，日資不足，月以進之，非圖苟循時緣，要且大家知有者矣。
初一日歲旦，五更鳴鐘板眾集，大悲呪祝聖罷。大眾稱賀與四節同，是日營齋，半齋時諷楞嚴普回向。
十五日上元燈夕，供設隨宜，此日之早月望祝聖。但是一年十二月，遇初一、十五是謂朔望。須就粥前諷大悲呪祝聖，周而復始。又一年內有六日是本命好日，此六日亦與朔望同，粥前諷大悲呪祝聖。切惟皇恩如天之覆，林泉懦弱之古，仰承帝澤而獲終身之安。其贊祝之誠豈可擇日而為之，盖二六時中俯仰折旋皆是謝恩祈禱之時也。今特取本命朔望而為者，乃表而出之之意也。謹序于此，餘月不書。每月初二、十六是眾聖衙會之辰。常住營備香花、燈燭、茶果、珍羞，就土地堂鋪設供養。大眾諷楞嚴呪，月月準此。每月後空白紙五六行，但有年常合具之事以俟補入。
初三日啟建天壽聖節。
十五日佛涅槃。是日當預備香燭、茶果、珍羞供養之具，亦預書疏文一道。半齋時分鳴板，眾各具威儀集佛前。菴主出上香，退身三拜，不収坐具，復進爐前上湯上食畢，又退身三拜，復炷香上䞋點茶畢，又退身三拜，収坐具再近爐前插香一炷，退身與大眾同禮三拜，拜起即宣疏畢。乃舉楞嚴呪回向云：諷誦殊勳，回向真如實際，莊嚴無上佛果菩提。四恩總報，三有均資，法界有情，同圓種智。十方三世一切諸佛，諸尊菩薩摩訶薩，摩訶般若波羅蜜。
四月初八日佛生日，臘月初八日佛成道，此二日皆與佛涅槃同，後不復敘，惟四月初八日多浴佛之儀。
十九日觀音菩薩生日，此日之上供、威儀、宣疏等略與佛涅槃事同，惟大眾不講禮拜，然亦隨人建立。
初三日滿散聖節道場。
初四日伽藍慶誕，常住設供諷經。
二十三日高峯和尚愍忌，半齋設位供養，大眾諷楞嚴呪。
初八日佛降誕。預結花亭一座，以示生佛相安立香湯盆內，用小杓二柄，俟菴主上食，大眾拜起，維那舉浴佛偈，大眾隨舉而和。自菴主、首座及大眾次第周行至佛前執杓舀湯浴佛。僧道俱畢，即舉楞嚴呪。其上供宣疏及楞嚴後回向等，總與涅槃時同。茲不重具。
十三日，起楞嚴會。
十四日，晚參時，土地堂念誦須備香花、燈燭、茶果、珍羞如法莊嚴。菴主燒香、上茶湯，退身依位立。維那念誦，誦畢，堂前鳴板，大眾皈堂，庫司聖僧前燒香、煎湯一筵。
四節念誦皆同準此。
結制主賓人事敘語。
主云：即日孟夏謹時，恭惟座元鄉長禪師法候起居多福，夙何慶幸獲遂同居，此日聖制斯臨。願依法力資持，尚冀道緣克備，區區致賀殊愧不專，下情無任欣幸之至。
客云：即日孟夏謹時，共惟菴主尊長老師尊候起居納福，某多生有幸得獲依栖，此日結制令辰，仰願垂慈不倦納福無時，遠提佛祖之權衡，永作人天之標準，拜賀不專，下情無任愧感之至。
初五端陽。
二十八日起青苗經會三日，至六月初一日散。須預備香燭、供料，并立疏文及預出經單。請大眾結緣披閱，然後聚其經目，入疏回向。
初一日散青苗會，亦中夏人事。
十三日，滿散楞嚴會。
十四日，晚參時，土地堂念誦。
十五日解制人事。此夜分，啟建盂蘭盆勝會，以濟幽爽，以報劬勞。此會亦須預出經單，請大眾隨意披閱。
解制主賓人事敘語。
主云：即日孟秋謹時。恭惟三世慶幸，每荷恲懞，聖制告圓。長夏之中多辱資待，幸無魔惱。所願聲傳湖海，道播叢林，遠符佛祖之心，永慰人天之望，下情不勝至禱之至。
客云：即日，某一介愚蒙，極承慈廕，九旬制內仰德何多？長夏已周，惟冀名德並進道福俱尊，振槌拂於名藍，播光明於末運，下情不勝榮幸之至。
初一日開爐。
初五日，達磨大師忌。此日營供設位，菴主上茶湯設拜，諷楞嚴呪回向。
冬至，其冬夜土地堂念誦及冬朝講禮。
初一日高峯和尚忌，其設供養、諷經等，豐儉隨人建立。
初八日佛成道。
除夜土地堂念誦。
三人為眾，話已遍行。一歲之規，理宜預備。事既關於建立，業必假於營為。一月精誠無量壽道場開展，九旬修證首楞嚴佛事敷宣。眾既集於一菴，禮可虗於四節，調醯合杓柄上，豈待既索之後容心，種月、鋤雲、钁頭邊，須向未屙已前具眼，一時心悟，萬古道同，盖即事即理者也。
某月某日啟建，預備香燭、茶果、供養，於三五日前寫榜、疏、經單。至日侵早鳴鐘、板集眾。菴主出，燒香一炷，上茶一甌，再插香一炷，退身與大眾對佛同禮三拜起，即宣疏，宣畢即舉楞嚴呪。此日滿散其意亦然，但滿散時大眾拜起。即舉經。經畢臨了，宣疏。此一月內，日日侵早大眾大悲呪回向祝聖。粥罷，輪僧於佛前，設經案披閱經文。至晚參時，即鳴鐘下殿。每日上殿亦鳴鐘，菴主每日二時聞鐘聲，即上殿燒香。每日庫司備茶果供奉上殿之人，盖上下俱表其誠也。
古清規以四節為一年之盛致。謂四節者，即結制、解制、冬至、歲朝是也。近代多以冬至、歲朝為俗節，惟講結制、解制之禮，今菴亦當循例舉行，特不能全機作用耳。如諸方於結制之時，出圖帳草單及特為茶湯等，今菴居悉宜免之。惟預於四月十三日，備大香燭、花果、茶湯排列佛前，起楞嚴會九十日，至七月十三日滿散。其起散各具疏文宣白，以答神明之森護之權。十四日晚參時，土地前念誦。排例供養伽藍堂，用酬守護九旬修證之功。
四月十五日早，集眾諷大悲呪祝聖。回向畢，菴主與首座對立，東西兩序各相對立定。菴主與首座各出香一片置之爐上。菴主與首座大眾觸禮三拜，以表結制之儀。拜起敘時，暄竟。菴主、首座、大眾各分手環坐。行堂、道者排立于前。參頭至爐前插香，當中同禮三拜起。參頭、道者引眾，道者先自菴主前問訊，次至首座、大眾前巡繞問訊一迊而退。菴主起身燒香一炷，與首座、大眾揖竟，點湯一盞畢，俱起身謝湯而退。其上下人事總在裏許，各歸鉢位喫粥。一切人更不別講人事，蓋菴居事從簡約也。解制之禮亦然。
冬至年朝，或講不講，隨在當人，特不過如此而已矣。
田疇迺一歲之計也；蔬圃亦一歲之計也。治生之理，其可罔諸。古人有㘽田、愽飯與開田，說大義及插鍬、叉手之風。又灌溪與璣禪師俱作園頭，遺風盛扇道韻充，然法久弊生，上下偷安之習既盛。尸位索飡猶興嗟怨，焉知钁頭邊有立地成佛之旨哉！以故菴居營務遠効古人，既有口腹之急，敢求形體之安。作則同其勞，息則同其逸，雖不能扶犁荷鍤，亦須當奉餉供湯，要知其作之為我也。故百丈有一日不作，一日不食之戒，豈徒然哉！其治田治圃之具，須堅淬其鋒𨦵，實穿其柄杷，圓活其機栝，茂豐其畔岸，舉無敗事，歲有成績矣。冥資道力，遠助勝因，迺發真歸源之大本也。其可忽諸，且作務既周，營為必備。謂營為者，遇暑伏則合醬、造醋、做豉，収椒、花晒、瓜茄，糟、藏、鹵、閑等，須求醞釀作用之法。最良者，取而効之，庶無損壞而亦美眾口也。凡缸缶、器仗所用之物，須時時護惜収貯，勿令穢污。茲亦歲計之不可免者，故書以附之。
菴務既彰，化儀必具，祈禳禱謝，慶慰披宣。禮固必於真誠，事乃涉乎文彩。叢林設掌書記，辭章典雅，以悅見聞，庶幾為世範模，令法久住者也。
聖節道場僧眾披閱。
諸品經目開于后。
•	消災妙吉祥神呪經。
•	稱揚無量壽嘉號。
書掛於榜之右洪目，端為祝延今上皇帝聖壽萬安。
今月　　日菴門具。
湖州城西卞山幻住禪菴，臣僧某，某月某日恭遇天壽聖節，菴門預於今月幾日，啟建金剛無量壽道場一月，每日輪僧上殿披閱金文，宣持密號。今辰開啟諷誦大佛頂首楞嚴神呪，稱揚聖號。所集洪因，端為祝延今上皇帝聖壽萬安。
右伏以丹書詔世，動山河社稷之歡。紅日麗天，慰草木昆虫之望。恭臨聖誕，虔奉佛乘。宣秘密之要詮，祝綿長之睿筭。恭願日而上月而下，發暉極大之聖明，山之高海之深，鞏固至尊之福壽，但臣僧等下情無任瞻天，望聖激切，屏營之至，謹疏。
年月　日具位臣僧疏。
湖州路菴臣僧今月日，恭遇天壽聖節。菴門預於幾月幾日，啟建金剛無量壽道場一月。每日輪僧上殿披閱金文，宣持密號，今辰滿散。營備香花、燈燭、茶果之儀以伸供養，諷誦大佛頂首楞嚴神呪，稱揚聖號。所集洪因，端為祝延今上皇帝聖壽萬安。
右伏以虹垂北極，會日月以三三。龍現中天，應乾坤之九九。功超列聖，澤被多方。仰帝瑞之初分，光騰宇宙，効華封之載祝。聲滿寰區，䖍披五千餘軸之真詮，端祝億萬斯年之睿筭。恭願曰福曰壽，等天覆而地擎。以聖以神，倍海涵而春育。但臣僧等下情無任瞻天，望聖激切，屏營之至，謹疏。
年月　日具位臣僧，疏。
啟建僉云具位僧謹封，滿散僉云具位。
湖州城西卞山幻住菴，某月某日恭遇。
天壽聖節，本菴預於幾月幾日，啟建金剛無量壽道場一月。每日輪僧上殿披閱金文，宣持密號，所集洪因，端為祝延今上皇帝聖壽萬安，右共惟皇覺洞明，天龍炳鑒，謹榜。
年月　日住菴臣僧謹言。
湖州某菴，遺教比丘今月十五日，伏遇本師釋迦如來大和尚，入般涅槃之辰，菴門營備香花、燈燭，如法奉供。謹集合菴僧道眾諷誦大佛頂首楞嚴神呪，稱揚聖號，所集殊勳，上酬慈廕者。　
右伏以千百億身遍塵區而不滅，七十九載順世相以無常想，滿月之慈容，對中春而殞涕，慨此拈花之微旨，輙成蔓草以難圖，供効純陀，義伸追遠，本師釋迦如來大和尚。
伏願，覺天空閱，蕩蕩乎無能名焉。慧日流輝，皜皜乎不可尚矣。盡眾生法界，契涅槃妙心。但某等瞻望紺密，無任追號之至，謹疏。
年月　日具位遺教比丘，疏。
湖州某菴比丘某，今月十九日，伏遇大慈大悲靈感觀世音菩薩示現之辰。菴門營備香花、燈燭、茶果、珍羞，如法奉供。謹集合菴僧道眾諷誦大佛頂萬行首楞嚴神呪，稱揚聖號，所集殊勳，上酬慈廕者。　
右伏，以圓常智體三千剎海，內無日而不生。湛寂真身微塵，國土中有念而皆應。因垂形於此界，而誕迹於斯辰，碧桃花露濕春風，獻園林之上供。紫竹林聲敲夜雨，宣海藏之真詮，輙罄微誠，仰酬慈廕者，
伏願，萬億香水海流通佛事，長為菩薩廣大願王，百千日月光洞照普門，永作眾生清淨眼目。謹疏。
年月　日具位比丘某疏。
湖州某菴遺教比丘某，今月初八日，恭遇本師釋迦如來大和尚示現受生之辰。菴門營備香花、燈燭、茶果、珍羞，以伸供養。嚴持香水。灌沐　金軀。集僧道眾諷誦大佛頂萬行首楞嚴神呪，稱揚聖號。所集殊勳，上酬慈廕者。
右伏以春滿毗藍園，優鉢曇花自天垂降。香繞無優樹，妙菩提果當處示生。白玉毫萬象仰瞻，黃金軀九龍灌沐。某等仰承慈廕，適會誕辰。諷秘密之真詮，敢忘遺教。獻蘋蘩之薄供，輙罄微誠。本師釋迦如來大和尚。
伏願，智慧海宏深蕩，慈波於無窮無極，功德山高聳，垂道樹而益茂。葢榮同十方諸佛大轉法輪，與法界眾生俱成正覺。但某等下情無任瞻望玉毫，激切屏營之至。謹疏。
年月　日具位遺教比丘某疏。
具位遺教比丘某謹封。
湖州某菴遺教比丘某，今月十五日，恭遇本師釋迦如來大和尚結制之辰。本菴預於十三日啟建楞嚴勝會九十日，一眾熏修尅期取證，今辰開啟。營備香燭、茶果，以伸供養之儀。謹集合菴僧道眾諷誦大佛頂萬行首楞嚴神呪，稱揚聖號。所集洪因，端為祝延今上皇帝聖壽無疆。迴向真如實際，莊嚴無上佛果菩提，大慈大悲靈感觀世音菩薩。
次伸，祝貢光明會上，護法列廗諸天，三界萬靈，十方真宰。今年歲分主執陰陽，權衡造化，賞善罰惡幽顯靈聦，五嶽四瀆名山大川，聖帝名王忠臣烈士，五方行雨龍王，六合雷公電姥，主風主雨主百糓苗稼發生萬物，無量聖賢，府縣城隍大王。當境土地某神，近遠廟貌遐邇靈祇，本菴立地翊應，俟周宣靈主護伽藍神，合堂真宰，厨司監齋使者，主湯火井竈神祇，山林界相守護百靈，修造方隅周回禁忌，建菴檀越本命星君，西天此土歷代祖師。增崇品位，合菴僧道，各人生身父母養育劬勞，酆都界內冥府十殿慈王。三塗六趣，八難四生，諸有情眾。統三界若幽若顯，遍十方乃聖乃凡。功德平等資倍，普皆饒益。
先願，皇風永扇，帝道遐昌，佛日增輝，法輪常轉。次冀菴門鎮靜中外咸安，火盜公私諸緣吉慶。更冀合菴僧道各各修行有序，進道無魔，般若智以早明，菩提心而不退，四恩等報三有均資，法界有情同圓種智者。　
右伏以安居三月，効靈山尅期，取證之真規。禁足九旬，明少室密付，單傳之厥旨。誦佛頂萬行首光明秘呪，答神靈一切時守護威權。篆爐吹薝蔔之雲，蠟蚷吐優曇之藥。惟茲勤策，以助證明。
伏願，以大圓覺為伽藍，念念悟心達本。踞菩薩乘修寂滅，處處發真皈源。期佛果以常圓，資法輪之大轉。但某等下情無任瞻望玉毫，激切屏營之至。謹疏。
年四月　日遺教比丘某疏。
具位遺教比丘某謹封。
湖州某菴住持沙門某情旨。菴門歲遇中夏，當植物長茂之時，啟建青苗勝會，用保田疇，仰祈護祐，涓取今月二十八日開啟。營備香花、燈燭、茶果之儀，以伸供養。合日僧道眾披閱經文三日，至六月初一日滿散。所看經目謹用具列某經某呪，稱揚聖號。所集功德，先伸回向真如實際，莊嚴無上佛果菩提，大慈大悲靈感觀世音菩薩。次伸祝貢光明會上護法列廗諸天大權仙眾，三界萬靈十方真宰，上界玉皇大帝，北極紫微帝君，日月兩宮天子，南北二斗星君，周天列宿河漢星辰。今年歲分主執陰陽權衡造化，賞善罰惡幽顯靈聰，五方行雨龍王，六合雷公電姥。主風主雨主百穀苗稼發生萬物，無量聖賢，府縣城隍大王，當境土地某神，近遠廟貌遐邇神祇，本菴土地翊應周宣靈王護伽藍神，合堂真宰，匝菴香火有禱聖賢，田公田姥田庫神祇，掌管圍岸駈遣虫蟥一切大神，山川嶽瀆社稷靈祇。統三界若幽若顯，遍十方廼聖迺凡。功德平等資倍，普皆祈禱者。　
右伏以時維中夏，植物當茂長之期。豐望晚秋，庶務指収成之理。仰神靈之森護，崇聖教以資熏。花果列珍於座筵，香燭騰輝於屏几。經披群典卷第一義，千口門功答萬靈，了勝三昧於性海，百神獲益，眾聖垂庥。
惟願，十雨五風禾稼致豐登之慶，四時八節乾坤推化育之靈。期物務以蕃滋，助法輪之大轉。恭惟佛心印知，神靈昭格。謹疏。
年月　　日具位住持沙門某疏。
具位住持沙門某謹封。
湖州某菴遺教比丘某，今月十五日恭遇本師釋迦如來大和尚，解制令辰。菴門預於十三日滿散楞嚴會。九旬之內，一眾熏修，幸無魔惱。今辰營備香花、燈燭、茶果之儀，以伸供養。謹集合菴僧道眾諷誦大佛頂首楞嚴神呪，稱揚聖號。所集洪因，端為祝延今上皇帝聖壽無疆。回向真如實際，莊嚴無上佛果菩提，神位與啟建疏同至同圓種智者。　
右伏以九旬制滿，浮鐵船於動靜不該之先，三月功成。驗蠟人於形名未兆之表，答神明之森衛，宣佛頂之秘詮。祥煙銷古篆於金爐，寶𦦨吐曇花於玉燭。道場克遂，佛事告周。
惟願，盡十方世界皆圓覺伽藍，主伴咸臻於本際。與一切眾生入平等性智，自他俱徹於靈源。燦發心花，淵澄慧海。但某等下情無任瞻望玉毫，激切屏營之至。謹疏。
年月　日具位遺教比丘某疏。
具位遺教比丘某謹封。
湖州某菴遺教比丘某，今月初八日伏遇本師釋迦如來大和尚，成無上道之辰。菴門營備香花、燈燭、茶果、珍羞，以伸供養。謹集合菴僧道眾諷誦大佛頂首楞嚴神呪。所集殊勳，上酬慈蔭者。　
右伏以雪覆千山大地春回寒谷，星明午夜覺天雲散長空。示六年苦行之因，證歷劫進修之果。某等生逢末運，忝嗣宗猷，深惟麻麥之飡茲焉有愧，䖍奉蘋蘩之供。終亦難忘本師釋迦大和尚。
恭願餘光照臨，警發蒙昧，大千國土永延，聖主富壽康寧，一切眾生咸證如來智慧德相。但某等下情無任瞻望玉毫，激切屏營之至。謹疏。
年月　日具位遺教比丘某疏。
具位遺教比丘某謹封。
某州某菴住持沙門某，意旨切見陰雲日積，雨水霖霪，既恐民心，甚妨農務，由是謹發誠心啟建祈晴道場。營備香花、燈燭、茶果之儀以伸供養。謹集合菴僧眾諷誦大佛頂首楞嚴神呪，稱揚聖號。所集功德，專伸祈禱大慈大悲靈感觀世音菩薩。次伸祝貢光明會上，護法諸天大權仙眾，上界昊天玉皇大帝，北極紫微帝君，日月兩宮天子，南北二斗星君。今年歲分，主執陰陽，權衡造化，賞善罰惡幽顯靈祇。五方行雨龍王，六合雷公電姥，主風主雨主百糓苗稼發生萬物。無量聖賢，府縣城隍大王，當境土地某神。遠近廟貌遐邇靈聰，統三界若幽若顯，遍十方乃聖乃凡，功德平等資倍，普皆祈禱，所求晴霽速賜感彰。惟願，陰雲散野，紅日麗天，遂萬物之生成，慰九秋之懸望。　右共惟　佛天印知，神龍昭假，謹疏。
年月　日具位住持沙門某疏。
具位住持沙門某謹封。自啟建日立疏，如此宣疏回向了，每日粥飯二時諷大悲呪七遍，如不感應增至三七遍。　回向云。諷經功德專伸祈禱普皆祈禱處。但云。所求晴霽速賜感彰。十方三世。
某州某菴住持沙門某，情旨昨者切見雨水連綿，有傷農務，遂於某日啟建祈晴道場，今則克遂感彰。營備香花、燈燭、茶果之儀以伸供養。謹集合菴僧道眾諷誦大佛頂首楞嚴神呪。所集功德，專伸回向大慈大悲靈感觀世音菩薩。次伸祝貢，功德平等，資倍普皆答献。惟願，五風十雨慰農民播，種種之歡心。九稔三登戴天地，生成之盛德。法輪大轉佛事常興。右恭惟　佛天印知，神龍昭假，謹疏。
年月　日具位某疏。
具位某謹封。
某州某菴住持沙門某，情旨切以天時亢旱草木焦枯，農望成勞民心實畏，由是啟建祈雨道場。營備香花、燈燭、茶果之儀以伸供養。謹集合菴僧道眾諷誦大佛頂首楞嚴神呪，稱揚聖號。所集功德，專伸祈禱大慈大悲靈感觀世音菩薩。次伸祝貢，功德平等資倍，普皆祈禱，所求雨澤速賜感通。惟願慈雲密布，慧日潛収，垂甘澤以滂沱，潤焦芽而鬱茂。　右共惟，佛天印知神龍昭格，謹疏。
年月　日具位某疏。
封皮同前具位住持沙門某謹封。自啟建日立疏。如此宣白了。每日粥飯二時諷大悲呪七遍。如不感應增三七遍。
回向云。諷經功德專伸祈禱。普皆祈禱。所求雨澤速賜感通。十方三世。
某州某菴住持沙門某，情旨昨見天時久旱，農望焦心，遂於某日啟建祈雨道場，今獲感通。營備香花、燈燭、茶果之儀以伸供養。謹集合菴僧道眾諷誦大佛頂首楞嚴神呪，稱揚聖號。所集功德，專伸回向。功德平等資倍，普皆答献。惟願，天覆地擎宣萬劫無窮之化育，雨時暘若慶九秋有望之生成，仰助真風，遠資化日。　右恭惟佛天印知，神龍昭格。
年月　日具位某疏。
封皮同前具位某謹封。
某州某菴沙門某，茲者伏值新故某人之次，謹自課誦某經，仍備香燭敬詣靈几。諷誦真詮，稱揚佛號。所集勝因，奉為莊嚴樂土者。　
右伏以幻海漚傾處，世間生無生相，覺園果熟旋法界死絕死緣，香浮薝蔔之雲，燭吐優曇之穗。宣般若之秘典語默全超，資解脫之真源邇遐不隔。惟願白玉池花敷四色，沉沉香霧妙觸無痕，黃金地樹聳七重，蕩蕩玄音圓聞不住，以斯受用，如是莊嚴，恭惟佛心印知，功德文疏。
年月　日具位某疏。
某州某菴沙門某，今月某日伏遇某人。謹備香燭、恭詣壽筵，披閱金剛般若波羅密經，某經某呪，稱揚無量壽佛嘉號。所集功德，祝貢某生本命星君，大小二運，傍臨正照，吉威星斗，納茲善利，壽命延長者。　
右伏以偉人間世而生，適逢此日，吉宿自天而降，乃遇斯辰。香雲騰金鼎之祥，燭花現玉臺之瑞，䖍披貝葉，茂長樁齡。惟願滿屋歡聲頌青山之年不老，盈門道氣慶綠水之福常流。恭惟佛日洞明，星天朗鑒，謹疏。
年月　日具位某疏。
封皮用紅紙僉頭具位某謹封。
某州某菴住持臣僧某，令辰，謹集合菴僧道眾諷誦大悲圓滿神呪。所集洪因，端為祝延今上皇帝聖壽萬安，金剛無量壽佛，仁王菩薩摩訶薩。
如遇本命好日，回向同前，但改稱甲子令辰。如年朝，稱歲旦令辰。冬至，稱書雲令節。或初八、二十三日，但稱齋戒令辰。上下同前，如無量壽道場，一月內逐日回向，但云：諷誦洪因，端為祝延今上皇帝聖壽無疆，金剛無量壽佛。
具位臣僧某，某日恭遇世祖皇帝上天之日。營備香燭、供養之儀，諷誦某經，稱揚佛號。所集洪因，仰答聖恩，上資仙駕，十方三世。
讚歎三寶，恭請證明。
某州路某菴住持僧某，歲旦令辰，營備香花、燈燭、茶果、珍羞以伸供養。謹集合菴僧道眾諷誦大佛頂首楞嚴神呪，稱揚聖號。所集殊勳，先伸回向，真如實際，莊嚴無上佛果菩提，大慈大悲靈感觀世音菩薩。次伸祝献光明會上，護法列席諸天大權聖眾，三界萬靈滿空真宰，上界昊天玉皇大帝，北極紫微帝君，日月兩宮天子，南北二斗星君，周天列曜河漢星辰，南方火德星君火部聖眾，普菴寂感妙濟真覺昭貺大德禪師。　今年歲分，主執陰陽權衡造化，賞善罰惡，幽顯靈聰。五岳四瀆名山，大川江河，淮濟溪源潭洞水府龍宮，五方行雨龍王，六合雷公電姥，主風主雨主百穀苗稼發生萬物，無量聖賢，府縣城隍大王，當境土地某神，近遠廟貌遐邇靈聰，往古來今聖帝名王忠臣烈士，一切有禱祀典神祇，本菴土地某神，護伽藍神，合堂真宰，庫司護法韋默尊天，厨司監齋使者，主湯火井竈神祇，山林界相守護百靈修造，方隅周回禁忌，田公田姥田庫神祇。疏園土地，驅遣虫蟥掌管圍岸種植一切神祇。西天此土歷代祖師，增崇品位。建菴檀越門中三代一祀宗親，合菴僧道生身父母養育劬勞，下界酆都大帝冥府十殿慈王，善惡諸司功曹典吏，𦦨摩羅界牛首馬面阿旁等眾，九品餓鬼十類孤魂，有無情等。統三界若幽若顯，遍十方乃聖乃凡。功德平等資倍，普皆饒益。
先願皇風永扇，帝道遐昌，佛日增輝，法輪常轉。次冀菴門鎮靜，內外咸安，火盜公私諸緣吉慶，合菴僧道修行有序，進道無魔。般若智以早明，菩提心而不退。不盡功德四恩等報，三有均資，法界有情同圓種智，十方三世。
諷經功德，回向真如實際，莊嚴無上佛果菩提，大慈大悲靈感觀世音菩薩。次伸祝貢光明會上護法列席諸天大權仙眾，三界滿空賢聖，十方護法龍神，近遠廟貌神祇，守護伽藍真宰。所冀菴門鎮靜，檀那福慧莊嚴，四恩三有均資，凡聖同圓種智。更冀，現前眾等修行有序，進道無魔，般若智以早明，菩提心而不退，十方三世。
仰啟聖聰俯垂昭鑒。
菴門每遇斯辰。營備香花、燈燭、茶果、珍羞，以伸供養。謹集合菴僧道眾諷誦大佛頂首楞嚴神呪，稱揚聖號。所集功德，專伸祝貢本菴土地某神，護伽藍合堂真宰。所冀菴門鎮靜，中外咸安，火盜公私諸緣吉慶，十方三世。
仰啟神儀俯垂昭鑒。
菴門茲遇清明令節，營備香花、燈燭、茶果、珍羞，以神供養。謹集合菴僧道眾諷誦大佛頂首楞嚴神呪，稱揚聖號。所集功德，奉為某神儀，承此善因化生樂土，十方三世云云。或只云：盡祠堂內眾位神儀，共證菩提咸躋彼岸，十方三世云云。
仰啟聖聰俯垂昭鑒。
今月初四日，菴門伏遇當山土地翊應，俟周宣靈王降誕之辰。營備香花、燈燭、茶果、珍羞，以伸供養。謹集合菴僧道眾諷誦大佛頂首楞嚴神呪，稱揚　聖號。所集功德，奉為神靈仰酬森護。
伏願，神光叶贊發輝有利之勳，梵宇昌隆永錫無私之慶，十方三世。
仰啟真慈俯垂昭鑒。
今月二十三日，菴門伏遇高峯和尚愍忌之辰。營備香花、燈燭、茶果、珍羞，以伸供養。謹集合菴僧道眾諷誦大佛頂首楞嚴神呪，稱揚聖號。所集殊勳，上酬慈蔭，十方三世。
十方三世一切佛。
淨法界身，本無出沒，大悲願力，示現去來。
今月初五日，菴門伏遇少林初祖菩提達磨大師示寂之辰。營備香花、燈燭、茶果、珍羞，以伸供養。謹集合菴僧道眾諷誦大佛頂首楞嚴神呪，稱揚聖號。所集殊勳，上酬慈蔭。伏願單傳直指，神機震非思量之處雷霆，一花五葉陽春播盡未來際之日月，十方三世。
寶明空海，湛死生漩澓之波。大寂定門，融今古去來之相。
今月初一日，菴門伏遇高峯和尚佛日普明禪師示寂之辰。營備香花、燈燭、茶果、珍羞，以伸供養。謹集合菴僧道眾諷誦大佛頂首楞嚴神呪，稱揚聖號。所集殊勳，上酬慈蔭。伏願，重提祖印暉佛日於中天，再整頺綱扇慈風於末運，十方三世。
切以薰風扇野，炎帝司方，當法王禁足之辰。是釋子護生之日，恭裒大眾，肅詣靈祠，誦持萬德洪名。回向合堂真宰，所祈加護，得遂安居。仰憑大眾念清淨法身毗盧遮那佛。上來念誦功德，祝貢當菴土地翊、應俟周宣靈王、護伽藍神、合堂真宰。所冀菴門鎮靜內外咸安，火盜公私諸緣吉慶。伏願神光叶贊，發輝有利之勳。梵苑昌隆，永錫無私之慶。再勞尊眾念十方三世。
解夏，切以金風扇野，顥氣凌空，當覺皇解制之辰。是法歲周圓之日，九旬無難，一眾咸安，恭裒大眾。
除夜，切以北斗旋杓，三十六旬而告畢。東風應律，七十二侯之更新。祈海眾以咸安，賴神明而密祐，恭裒大眾。
冬至，切以時臨亞歲，節屆書雲，當一陽來復之辰，乃萬彚潛享之始，恭裒大眾。
真俗兩融，定慧雙照。心華燦發，香風度玉樹瓊林。道果圓成，法雨潤寶園金地。望覺城而有路，指佛海以為家。轉無盡輪，得不退果。
劫外春光熟，五葉一花之果。機前靈鑑開，四方八面之門。了自己心，佩如來印。
了法界性非男非女，不二門處處全彰。證清淨體無悟無迷，三昧海塵塵涉入。優曇花敷給孤園，摩尼珠献光明藏。
覔女人相不可得，優曇花念念開敷。悟真佛身常現前，功德山塵塵高聳。空死生於當體，了涅槃於自心。忉利天宮俱證摩耶，無垢世界等超龍女。
給孤園春和秋肅，枝枝開佛性之花。不二室日麗星明，顆顆結自心之果。全超有漏，真證無生。
如來極樂世界，以無住而為住場。長者給孤獨園，即故家而為家舍。修證如是，受用現前。
以身以心六殊勝，見聞不昧。曰福曰壽八吉祥，左右逢原。
藥病兩消，身既安而心樂。災魔並遣，福驟長而德隆。
年長歲久，吉祥與瑞慶駢臻。日居月諸，福德與壽齡綿遠。
陶朱公巨富，榮資金玉之多。廣成子遐齡，茂衍春秋之盛。
但祝聖則曰所集洪因所集殊勳。回向。奉為真慈。上酬慈蔭。所集功德專伸祝貢。所集善因，勝利。專伸資薦。專伸濟導。覺靈。神儀。淑魂。祝聖疏恭遇。　佛菩薩疏伏遇。　亡者疏茲值。　但疏尾於祝聖皇覺洞明天龍炳鑒。　佛菩薩疏尾但某瞻望　玉毫。下情無任激切屏營之至。謹疏。
佛菩極疏佛日洞明神靈昭格。　但是諸天神明疏。後皆例此。但是一切亡者疏佛心即知功德文疏。如遇壽疏佛日洞明星天朗鑒。謹疏。如齋粥二時白槌回向。遇祝聖洪因。祝延今上皇帝聖壽萬安。念清淨法身。
如上事宜。皆通人所講。意有輕重。於其間不可混濫。盖不失尊卑之序云。更有微細事。不暇思究而而弗及書。盡在當人。自宜體察。
經營備辨，凡賦形於世者，雖一己皆有所不免。故叢林有坐一走七之說。其充飢餒固不擇其麁糲，庇風雨安敢較其陋卑。一日必葺，任在當人。百味具陳，福皈自己。庶幾經大傳遠之計，可儀可則。乃見持危扶顛之力，有始有終。功不浪施，道存目擊者矣。
安眾之理，事在預為，庶免臨時迫促。如菴中年常齋供，所用物料須時時點對，常令後手有餘。或支用不給，亦當隨宜置辨，或求施主，或告檀門，事在宛轉，毋露蹤跡。或不欲外求，至日亦當少異於常，時乃見輔眾之方便也。且尋常粥飯，固不在委曲安排。亦須日日留心，時時整頓，方便易改，轉儉為豐。內不致金穀之侵濫，外不見氷雪之相看。全在用心宛成勝行，或不如此，何以成住眾責哉？
屋壁欲久，為風雨之蔽，而不致旁穿上漏之乖。須平時損則補之。虗則實之。穴則塞之。墜則支之。勿使失時而至壞陋。
後架乃糞穢之聚，其稱為東淨、西淨者，其淨在人不在境也。諸方立淨頭之軄，巾以揩拭，水以洗滌，帚以掃蕩，燈以照明，雖穢而常淨也。今菴居既無持淨之士，凡執事之者皆可留心常時管帶，凡後架種種器具，使無缺乏可也。
浴室乃大眾宣明妙觸之方，洗塵滌垢，孰能免之。其缸、壺、桶、杓、竈、鑊、柴薪常加撿看，去水溝渠勿令壅塞，開明香潔以悅眾心。當有拋下籌子，拈起杓頭者頴悟。趙州東司頭不是說：佛法處之神機脫略，古靈為本師揩背之妙用，以報無功用行。豈小補哉！
菴前之路徑常使廓通，菴內之房寮常令整密，竈下之風燭常加謹護。佛前之供具常用精嚴。毋昏照夜之燈，勿佚禦寒之火。糊窓拭器，掃地裝香。剗草夾籬，搬柴運水，既不妨於道用，亦有助於行門。習成本色住菴人，乃見古風猶不墜者也。
家猶本也，本則統之；風猶教也，教則化之。此幻住家風所繇作也。第庵異藂林，衆非海會，故取百丈規繩，約其時措之宜耳。志家風。
道伴交肩，不用頻施棒喝。同參展手，且教放下包盂。電光裏明驗主賓，髑髏前暗行賞罰。宮路當人情，只貴眼親手便，開門待知識，果然道在人弘。展佛祖現成家風，布叢林斬新條令。與其持鉢分衛，何如愽飯栽田。要教勝行俱圓，普請大家著力。
菴居本圖獨處，有同志者遠來欲相依止，須具威儀於菴主前求住。如諸方討掛搭之式，不可造次。如欲相留，菴主自送歸堂，與新到就堂中分賓主立定，觸禮一拜。新到就送菴主出，轉身與首座、大眾人事，次第懷香至方丈觸禮一拜，表謝掛搭之禮。
凡掛搭人，須量其被位有無，觀其新到在道不在道。然菴居五七間，動是耳目相及。或所住之人心不在道，萬一事不如意便見差殊。盖道人心中一切放下，决不與世相流布也。凡非在道之士到來，但以禮敬，或不欲留，惟方便却之，庶幾不見分別也。
凡堂中掛搭人了，其執事者當時時備辦供眾、安眾等物，勿令所住之人動念。或堂中人到庫司有所需索，須宛轉應酬，庶見慰眾之心也。
主云：菴居寂寞，境界蕭踈，以道相忘，不勝欣幸。客云：茲蒙收錄，已遂依栖，朝夕參承，豈勝榮幸。
主云：適間理合拜送，為禮不周，茲辱降臨，不勝感愧。
客云：茲蒙降重，禮貌過情，拜謝不專，伏望慈恕。
菴居幽寂，世路不通。雨笠煙包問津而至，或三或五遠荷迂從。菴門即備香燭，俟其濯足，具威儀，主人迎接人事揖坐，燒香畢，重揖。點茶畢，起身謝茶，主前行送安下。
旦過雖非廣闊。湏床榻、薦席、門簾、坐物隨宜鋪辦。茶湯、點心、湯果等禮，不可苟簡，但隨家豐儉。古云：人情若好，喫水也肥，在禮不在物也。
教中謂客僧到伽藍，當種種供養。如遇施主有請，當先請客僧，不則犯禁。然既立一方香火，當以延納為先。彼此寄身於佛海之中，勿墮不顧後群之誚可也。
菴居欲展本分家風，一切事務缺人不可。然欲用人，須審其所能，察其所安可也。今時用人往往只求一時辦事，不究其處心之真偽。若存心於真實，雖拙亦可用。苟留心於虗偽，雖巧亦不可親。倘尚通才於須臾，决媒詐亂於長久也，用人之際可不審乎。
賢不肖之進退，在賞罰之公不公也。賞罰之公，雖萬人亦不見其多。賞罰之不公，雖一人亦不能，為治人之理也。既公矣，賢不待召而進，不肖者不待貶而退矣。其不肖者不惟退者，將見慕吾賢明之道，而改者有之，斯所以不言而化也。近者悅遠者來，非賞罰之公則何以臻此。然菴居乃道人之事，賞無玉帛之榮，罰無刑憲之辱。但親之踈之，為賞罰之實也。夫有功當賞者，惟親敬之益厚，有過可罰者，但方便勸其改過自親，彼或從勸則亦親之，或再勸不從，但徐徐日踈，使其自省也。倘加顏色，決定傷慈，甚非和眾之道也。
主伴交參，合離有分。相逢狹路，去住由緣。理不可專事，無定論也。菴中執事之人，或一年，或三五年，心力疲倦，欲告假歸堂隨眾。主者當再三勸勉，且令順緣。或必志不從，當隨其引退。菴主鳴眾會茶，送歸或寮或堂。既送後，須過一兩日，備點心一筵待之，少見酬勞之禮也。或欲請人補前人之軄，須預前令相親之人密密和會，俟其允肯，方鳴眾會茶。菴主白云：某軄某人既退，此務不可缺人，今請某人充之，仰望眾慈，同垂勸請。菴主與大眾同對所請之人觸禮一拜，受請之人亦拜。就同大眾送歸軄所，眾人就賀畢，新軄之人當即懷香，詣菴主處致謝。明日公界備點心一筵，請同執事光伴，以表管待之禮。
或菴主入寂，或疲倦，或病緣欲引退時，須於檀越處告說事因，請早求補處之人。既以得人補替，舊人當預於數日前，告眾引退。或他之，或就菴中，閑房居處。其菴中執事之人，當備香燭、齋饌等。或報隣封與檀越，懷香就新人處致禮，告請擇日入菴。宜種種嚴整，迎奉之禮不可苟簡。須具齋饌會隣封厚嚫，於新住持表賀禮，并厚嚫舊人表謝禮。然後新住持躬詣隣封并檀越處人事，以表參謁。其舊住持人，亦次第往隣封、檀家人事，以表謝禮。庶見進退，各不失其宜矣。
佛世時，眾雖千二百五十之多，不聞置廣田建大宅，每至食時，各持應量器入諸聚落，次第巡乞。乞食事畢，岩穴樹林，隨處栖止。後五百歲，風俗澆漓，華屋以居，腴田而食。惟知口躰之奉，罔究死生之源。夫乞食者，破他佗慳貪，折伏我慢，未圖奉己，先欲利人。當巡門行乞之時，常念眾生慳貪垢重，沒溺愛河，仗我化機，令彼生施，或多或少，皆是福田。遇喜遇嗔，勿生憎愛，弘平等願，興無緣慈，十方世界皆是檀門，一切男女同名施主，自他同益，食法相資，遠伐慳貪癡恚之稠林，高附解脫無為之逸駕。昔慈受和尚送化主有偈云：飄然一鉢入皇都，萬戶千門境界殊，異日三根椽下過，粥齋應不較精麤。語言雖簡，當不在仰山飯之下，故知持鉢分衛乃佛祖終始不移之正行，學者或憚卑下而不為，則外道無以異也。間有衣盋不敷，口腹無禁，但知恃此為射利之因，不覺逐妄成償債之果，名同勝行，迹異真源，昇沉之道岐焉，利害之門闢矣，可不鑒諸，可不鑒諸。
凡涉安眾之所，必因眾力所成，至若執㸑、負舂、鋤畬、運土皆有普請之風。近代以奢侈從事，動以行僕為之，變勤勞為安逸也。後生晚進相習成風，喪壞正因虗延歲月，蚩蚩白首何所圖哉？今菴居勉効古風，或營繕屋廬，或自持齋饌，或採擇蔬果，或移徙柴薪，既無僕𨽻以代勞，全仗大家之出手。一一消歸自己，明明功不浪施。惟恐用力不全，詎可責人無厭，迺修行之正軌，入道之通途者也。
言名者，實之稱，分者，位之責，二者相須以立也。古藂林有十職，菴居半之，是亦慮多設之亂道情，期互肩以隆法社者矣。志名分。
中峰和尚幻住菴諭曰：名者，所稱之謂也。分者，名下所召之實法者也。未有分而無名，安有名而無分？原夫十法界皆名也，其法界內悟迷、善惡、苦樂、昇沉皆分也。譬如言火之名，必當具熱性之分。今叢林隨事立名，因名顯分。重輕得所，優劣無差。功行以之而圓，法道因茲而著矣。
夫為菴主者，即叢林所謂長老也。譬如屋之有梁，船之有舵，權之有衡也。凡菴門一切取舍、營為，必先謀之於心。或不能自決，須旁詢歷事老成之者。事無大小，一主於公，盖主之一言，公界之所繫焉。使一念不存乎公，將見上行下効。己私一勝，雖常住積糓如山，則其廢墜不待召而至矣。不慮物務之不豐，惟慮主心之不存乎公，或公心不昧，則虗可實弱可強。近則方來悅服，遠則龍神加護。所謂公者，處心在眾而不在己也。凡臨事應緣不當執親踈之分而輕重之，不可循愛憎之情而與奪之。須事事圓融，塵塵方便。縱遇違情悖理之事，當一以護善遮惡之道，寬厚處之。一念傷慈，甚非為主之大体也。
首座之稱，居一眾之首也。在叢林與長老平分風月，在菴中與菴主同展化儀。事在精勤，行存潔白，情忘憎愛，念絕是非。十方之儀範所鍾，一眾之道業所係。凡打板、坐參、放禪、行道，種種動靜，靡不關心，惟恐道緣未辦，法化不周。眾有怠墮者，當䇿之以精勤；犯眾者，當制之寬厚。菴居法令又非大叢林所比，凡禮貌供需，厨堂受用，或豐或儉，一切折中。常以火種刀耕，形影相弔為懷，自然不落今時，道用在其中矣。
一菴之務，為主者如身也。副其主者，猶身之有臂也。謂副者輔也，迺輔佐其正，不使偏邪之也。凡菴主失於思慮，罔於行持，當隨宜舉覺，密邇商量。使公道日開，正因日著，物務以之而平，禮法以之而用矣。或菴主他出，事或臨己，凡假手以為之。須酌量主者之情，宛轉酬應，不可專於己見不順主情，甚非佐輔之良也。然久副不已主柄將歸，為副既不奪其主情，非但上和下睦，他日必有忍俊不禁者，繼踵而善輔之，是謂形直影端。由是觀之，非副其主乃所以副自己也，置身於名分之下者，可不爾思。
古叢林無副寺之名，惟稱庫頭，掌一切支收出內，即知庫之軄也。凡庫司金穀，菴門資具，物無大小，悉書于簿。古人謂：愛惜常住物，如護眼中珠。在日用則名果因，在他報乃成罪福。凡供眾物，如米、麥、油、麵、醬、醋、茶、鹽等，須時時撿舉，念念貯藏，防護虫侵，勿令蒸壞。及財帛與所用什物，皆隨時收拾，勿令弃置，使一時付之容易，萬事以之廢忘，既失為眾之誠，難逃身後之譴。古諸尊宿，其播美名成勝行，如用大椀寶生姜，神照法師之流，假道於此，即成佛作祖之階梯也。當秤量計筭之頃，誠及第心空之捷徑。若曰塵勞拘絆，知其非正因之士也，思之思之。
粥飯乃一眾命脉所係，不可不留心於其間，故叢林自典座，而下至應接，無慮數十人，皆軄司五味，供給二時之至，公之道也。今菴居但設一飯頭，總柄其事。凡任此責者，須拳拳以大眾口食為重，觀察時分之早晚，酌量食指之寡多，撿看米穀之精麤，分別水漿之清濁，樽節菜蔬之多少，顧慮柴薪之有無，乃至收藏、洗滌等，勿令穢污，毋致餿淹。弗及則食觀不充，過多則遺弃何益？使生熟之得所，令醎淡之合宜，一朝不動眾人心，萬古積成身後福。然出家以利他為行，今此軄務，莊嚴保社，安慰眾心，助轉食輪，遠資法化，誠利他之極致者也。前輩如雪峯、大隨、溈山諸老，自此而高登祖位，盛播遺風，豈猥屑之謂哉？有力於道者宜審之。
設東西兩序，謂量才補軄，叢林具有典章。今菴居宜從簡略，不可多設名分，以亂道情。如回向、宣白、賓客迎送等，既無維那、知客，但副菴儘可代為，或菴主、首座從其宜便，皆可互用也。或施主有佛事見命，菴主、首座互推其能以當之，但不失其化儀，便是莊嚴法社。或大眾思念法化，懷香致請，菴主、首座亦當互應，但據自己之見聞，勉順方來之懇禱。隨宜開導，平實商量，特不過遞相警䇿耳。切忌妄生穿鑿，批判古今，昧自己心，瞎學人眼。莫若例不依隨，各自究心，本分家風，天然奇特。一旦天真發露，則知過蒲團，接禪板，展炊巾，開飯鉢，皆法輪大轉之時。正不待揮麈尾、踞猊床為說也。或僧道死亡，其起龕、秉炬小佛事，不必拘其能，不能則互相指點，不則但舉無常偈，直契理源，亦不須杜撰莊嚴，取旁觀者哂。又如飯頭道者，惟設一人乃當其名耳。古所謂獨掌不浪鳴，然百務俱興，豈隻手之能應？須行堂、清眾各奮誠心，如運水搬柴，提瓶挈鉢等。惟慮作者□□之無當，但恐身之不先。盡其所能，皆是互用之方便，惟無濫叨名分之念，不妨彼此結緣，是謂主伴交參，功不浪施矣。
善知識示牧牛公案，牛喻所迷之本覺，牧喻能觀之始覺也。所迷者謂妄心，能觀者謂智慧。非本色禪流，所當致之力歟。志履踐。
幻住和尚諭曰：菴園設立，專為修行。本色道流，宜從踐履。謂踐履者，乃佛祖聖賢不可不由之徑也。任意則差，縱情則失。古德所謂三條椽下客，自了一身休，幸有僧知事，何須強出頭。又云：諦審先宗是何標格，一身萬里異轍同途。緣該內外之殊，事涉公私之異。死生莫測，輪轉何窮？必欲盡我根塵，切忌犯他苗稼，遠攀勝軌，力障狂瀾，不負最初出家心，了辦一生奇特事。
一片陳年鐵石心，行藏孤寂泠沉沉，硬拳緊握棲茅屋，那肯輕拋半寸陰。衣單下事本來成現，切忌自欺，雖絕證修仍憑踐履。謂踐履者，猶嬰孩之必加乳哺，猶草木之寧免栽培。兄弟家三條椽下七尺單前，外絕諸緣內心不動，六窓虗靜萬慮翛然。遇憎愛如鐵牛見獅子之威，對善惡如木女看玉人之貌，多生習氣蕩若輕埃，一點身心冷如氷雪，弊襜塵絮隨分禦寒，藿茹蔾飡但知取飽。遠忘時習追復古風。視佛祖如生冤，觀自己如泡燄。一箇話頭行究坐究，百年幻影朝休暮休。不惟不起世間心，而亦不曾起離世想，如山中雲迹，似水底月痕，處空寂不知為閑，混塵勞不見其亂，孜孜爾兀兀爾，是以入道之踐履也。如斯踐履念念不差，及第心空坐立可待，既悟之後又有出世間踐履，甚非語言可詮。古所謂如人到家，自能隨時作活，特不能出此語也。學道是要將無量劫中習熟底生死根塵，一時連根蔕一翻翻轉，撒手那邊揭身物外。豈淺量小識跟浮脚淺者所能跂及。光陰迅速，時不待人，菴居不敢以叢林禮貌相拘，但只一味與蒲團、禪板互為賓主。決欲與己事相應，安肯與諸人打粥飯掠虗妄，以資生死輪迴之業，何所圖哉。昔尊宿問學者曰：子在此作麼？者曰：一物亦不為。宿曰：不為則閑去也。者曰：閑則為也。你看他前輩踐履此道，水泄不通，安有縫罅與人摸索。苟不如是，其生死情習豈有脫略之期。今向道之人易於走作，特不出內外二種緣。茲既相逢於狹路，未免曲盡老婆心。謂外緣者，乃事出於公界者也。內緣者，事出于自己者也。今將內外二緣開具，庶幾公私不濫，內外無間者也。
凡有施主請命，公界當依戒臘資次，前後輪轉舉而赴之。苟循親疎，非安眾法也。或例不赴檀越之請，不出戶庭。坐進斯道忘緣之念，於斯為上矣。近代衲僧遠赴讀誦，既非本色，搖動利心，非所宜也。
或遇施主入菴齋僧，但有意旨，齋罷，就佛前諷楞嚴呪，隨意旨回向。或公界普請，事無輕重，均力為之，不可執坐守靜，拗眾不赴。但於作務中不可譏呵、戲笑、誇俊、逞能，但心存道念，身順眾緣。事畢歸堂，靜默如故。動靜二相，當体超然，雖終日為而未甞為也。
或輪次直病，深懷惻隱，密運慈悲，觀彼病緣如自己受，寒溫飢飽隨量觀察，湯藥所需時時問侯。病者或妄生異見，瞥起嗔心，徐語應酬，勉其正念，庶自利利他也。
凡受業本師及父母致命，或不可辭，徐白公界給假應之。事畢亟回，毋至流逸。或剃頭、泡衣、澡浴等，公界自有常程，一己不可獨為也。
或偶乖攝養，忽遇病緣，宜白之公界，移單屏處，謹護律儀，默想四大本空，一心念道，勿倚病緣以恣安逸。病或少間，當具威儀謝直病人，歸堂參假。如或沉重，恐致不救，須預白公界抄劄行李，付囑後事。莫待臨時，有妨正念。蓋辦道人以病為良藥，但念無常，勿生憂懼。古德所謂老僧自有安閑法，八苦交煎總不妨，常思此以自省也。　或住止不便，思欲遊方遠參知識，巾單瓶鉢遠近隨身，勿附便人勿寄他室，防心馳散乃在於斯。亦不動他人念慮也。
或欲披閱、持念，須公界坐禪、諷經之暇。宜於屏處默自運心。毋使出聲以亂禪寂。凡欲禮拜，尤宜隱密及忌非時。　或親俗相知特來尋訪，安詳祇對，道話片時，密款盃茶。或寮舍湯水不便，免之亦見清高。或訶斥童稚，需其捧給，既孤物外，取笑傍觀，相習成風，宛成世諦。道人思之。
或參預世緣，追從俗務，濫叨公界，密運私情。漁獵文章，置藏筆硯，博求玩好，趨尚時宜，既失正因，亦乖道用。龍門所謂何暇閑情，妄為雜事，斯言盡之矣。余復何言。
恩愛纏縛，於大圓鏡裏三界俄興，以故佛制出家，令汝離恩愛也；　利名抅絆，於空寂體上三毒頓現，以故佛制入道，令汝遠利名也；　口體之奉易長塵勞，以故佛制苦行，令汝槁其形骸而淡其滋味也；　怠墯之習不生功德，以故佛制勤勞，令汝朝精暮進而莊嚴佛海也；乃至八萬種細行為破汝八萬種煩惱而建立非法，聖人故以難行之行而設為化門，令汝不虗受其苦也。佛心真慈，法門最勝，非上根利智，卒莫知其邊岸，是你諸人非是今生能出家能入道，皆是諸佛於無量劫中眼不耐見伊備甞三界之苦毒，直入苦坑中，不惜眉毛與你下此菩提種子，故今生承其恩力冥資，使伊不自知覺脚跨入此真慈最勝法中，大不容易。你今日須作難遭之想，生希有之心，於此法門生歡喜心，生孝順心，生恭敬心，生利益心，生決定心，生勇猛心，生無厭心，生忍辱心。縱使衣不覆躰，雖墮指裂膚而不起馳求之心；食不充腹，雖形消氣損而不生願樂之心；乃至勞苦切己，將至命盡而不起厭離之心。好教你知三世諸佛、歷代祖師都曾如是鍊磨得成，是你積劫深陷迷途不能返省，所以從迷至迷逗到今日，在今日既承佛授記力乃是出家，這回更不肯硬立脚頭死生打捱將去，更別無方便了也。
昔溈山擇菜次，百丈問：子在此作麼。山曰：牧牛。丈曰：牛作麼生牧。山曰：一回入草去，驀鼻拽回來。你看古人於作務處，何曾少間斷向道之正因，所以播美名成勝行也。今之人且莫說向道之正因，偶你觸著些子違情之事，當下生出萬種顛倒無明。似與麼出家入道，豈有相應底時節？你看他塵勞中人，養了三五口老少，朝愁暮苦，要覔片時之安，至死無分。彼為恩愛纏縛，尚爾奔馳，汝為道業未辦，仰觀古人捨身命行難行苦行處，萬分無一，豈可瞥生異念，甘受輪轉，作無慚愧人，且孤負佛祖父母拈向一邊。前路茫茫有誰替代，爾曹思之，毋令後悔。或苟不肯自負，方是同門養屬也。姑為說偈以䇿之。
　氷霜面目若頭陀，　痛念輪回越愛河，
　須信墜腰頑石脫，　直教佛不奈伊何。
身屬報緣，誰無老病。百丈建立，意在於斯。古宿扁延壽堂為省行，使其省察行苦而興悲智。乃有病人易得生煩惱，徤者當懷惻隱心之句，十方聚會四海同家，既無親踈貧富之殊，彼病即已病，人安即我安，故教中謂看病乃福田中之最勝者也。謂攝養其可罔諸。
菴居遠效叢林建立，安得不以老病以懷，雖不立延壽省行等，所宜於屏處摺屋半間，使窓牖明潔床榻整嚴，坐物平正薦席厚暖，湯火便當。瓶鉢器用姜棗烏梅等常加貯蓄，以俟所需。
或病者厭處客櫩思皈鄉井，須與躰察其路途遠近親族有無，衣資厚簿躰貌盛衰病勢急緩，或可使其動，亦須有人扶助，迺可津發其皈。或種種不齊，當方便勸勉再三安慰，使其不起異念。存亡付托生死相依，庶見左右逢原，孰非鄉井也。
或乍病未久粗可支持，且令隨分將息，至苦漸加沉重自不能為，須請首座和會鄉人輪日供給。或無同鄉之士，但同住者皆可興慈，盖一身萬里四海無家，既在同家誰分彼此。久病之人，看者既厭，問者亦踈，須公界常加撿察，事事隨心勿令動念。
或病人不耐痾纏，每興嗟嘆頻思粥藥。久不稱懷，或正念乖踈思毀禁戒，或至理自昧暗覔師巫，或邪毒攻心致生狂亂，依憑影象指說鬼神，病有萬端事非一狀，皆是當人夙愆未解智眼不明。執與性成卒難治伏，須憑公界惻隱存心，堅秉至慈曲垂方便，百千調護多種維褫，或遭病者罵詈而益起非憐。或蒙病者怨嗟而愈興慈忍，迺至病者現種種逆，當念病人之體與死為隣，一失正因萬生淪溺，豈可妄逐一時之忿而彼此失其抱道之心哉！或抱病之人藥餌不靈勢將順寂，須宛轉與首座鄉人眼同抄劄行李，或無首座但鄉人與之封記，効叢林念誦解釋助其往生，然依身受病比比皆然，彼既如斯我寧不爾，如斯體察孰安孰危，一念返源同皈真際者矣。
佛身充滿於法界，普現一切羣生前，隨緣赴感靡不周，而恒處此菩提座。今辰即有抱病比丘　某為釋多生之冤對，懺累劫之愆尤，特運志誠仰投清眾，稱揚聖號蕩滌深殃，念清淨法身毗盧遮那佛。伏願某人一心清淨四大輕安，壽命與慧命延長，色身等法身堅固，十方三世。如重病之人即為十念阿彌陀佛念誦。云：阿彌陀佛真金色，相好端嚴無等倫，白毫宛轉五須彌，紺目澄清四大海，光中化佛無數億，化菩薩眾亦無邊，四十八願度眾生，九品咸令登彼岸。大眾長聲念阿彌陀佛十聲，四聖名號，回向。伏願某人諸緣未斷早遂輕安，大命難逃願生安養，十方三世。
人之生也樂，人之死也哀。叢林入滅槨示双趺，化火自焚幻影何在？二千年外之陳跡，八萬餘劫之遺骸。無家之客委在叢林，彼此有身其誰能免。松龕素幙瓦篆青燈，事在預為禮宜必備。衣盂估唱板帳支收，既無間於死生。安可昧其因果，同趨道要共返真源。死生之義昭然，建化之功備矣。
亡僧或自能沐浴更衣，坐脫即與入龕供養。其病重或不能自了者，須待其氣絕，令燒湯報首座、鄉人與之沐浴著衣，著衣之法無問有無冬夏，但舊布中衣一腰，浴裙一腰，舊襪一雙，上則舊布衫一領，舊布直裰一箇，掛絡一頂，尋常數珠一串。就剃鬚髮整頓入龕。其餘袈裟、鉢盂并種種行李抄劄既定，待出龕日估唱錢物入板帳支收，以為津送。入龕之法，須預備麻、骨、篾等類，置疊亡僧兩腑之下，次用乾柴四面挨排定當，然後掩龕，用長條合縫，公界印押封閉龕門，龕前立位牌一座，書云：新圓寂某上坐覺靈。香火燈燭，請首座大眾諷大悲呪一遍回向：諷經功德奉為新圓寂某上座入龕之次，莊嚴報地。十方三世。
既入龕竟，即與鋪設，剪大紙幡四首，書無常偈云：諸行無常是生滅法，生滅滅已寂滅為樂。掛於龕側，雪柳兩瓶，供養帷幙帳設隨宜展布，一日三時，隨公界粥飯供養，大眾三時，各諷大悲呪回向云：諷經功德奉為新圓寂某上坐覺靈，莊嚴報地，十方。
其三時諷經，鄉人亦有大悲呪一遍，鄉頭出龕前燒香，鄉末舉經回向。
留龕至第三日，公界造祭食五味供養，至晚念誦，方當念誦時分，鳴鐘磬鳴板眾集，菴主出燒香上湯茶上食畢，退禮三拜，即念誦諸方有兩序出班燒香，菴居不講念誦云：切以生死交謝寒暑迭遷，其來也電激長空，其去也波停大海。是日即有新圓寂某甲上座，生緣既盡大命俄遷，了諸行之無常，乃寂滅而為樂，恭裒大眾肅詣龕幃，誦諸聖之洪名。薦精魂於淨土，仰憑大眾念清淨法身。每一聲，鳴磬一下，舉大悲呪一遍，回向云：上來念誦諷經功德，奉為某上座覺靈，莊嚴報地。伏願神超淨域，業謝塵勞，蓮開上品之花，佛授一生之記，再勞尊眾念十方三世。
復舉楞嚴呪一遍行道回向云：諷經功德奉為新圓寂上座覺靈，莊嚴報地。十方三世。
鄉人上祭畢，大眾入坐喫湯，誦金剛彌陀等經，表伴靈之禮，約至二更盡時分，回向眾散。是日或有點心或無點心，隨亡者有無不拘。
明日粥罷，公界分付扛索舉龕裝畢，乃有起龕念誦云：欲舉靈龕赴茶毗之盛禮，仰憑大眾誦諸聖之洪名。用表板違，上資覺路，念清淨法身。即請起龕佛事。
舉龕出門，大眾各執雪柳一枝柴薪一段，默持經呪送至化壇，菴主做佛事下火畢，維那舉茶毗十念云：是日即有新圓寂某上座，既隨緣而順寂，乃依法以茶毗，焚百年行道之身，入一路涅槃之境。仰憑尊眾資助往生，南無西方極樂世界大慈大悲阿彌陀佛，上來稱揚聖號資助覺靈，惟願慧鏡分輝真風散彩，菩提園內開敷覺位之花，法性海中蕩除塵心之垢。茶傾三奠，香爇一爐，奉送雲程，和南聖眾，即舉大悲呪一遍畢。回向云上來念誦諷經功德奉為新圓寂上座覺靈，茶毗之次。莊嚴報地。十方三世。復舉楞嚴呪。
當日公界為亡僧設供一堂齋罷，取出亡僧行李對眾驗封皮分曉，打開鋪定，維那大眾搭袈裟鳴磬一下，念誦云：浮雲散而影不留，殘燭盡而光自滅，今茲估唱用表無常，仰憑大眾念清淨法身。
至摩訶般若波羅蜜，鳴磬一下云：白大眾，唱衣之法用表常規，新舊短長自宜照顧，錢須足陌，毋以新錫相兼，磬聲斷後不得飜悔，謹白。
道者自天字第一號提起置之維那前，維那首舉公據云：亡僧隨身公據一道，對眾剪破繳納皈官。次第拈衣云：天字一號黃紗袈裟一頂，新多舊少，一唱一貫伍伯文，次第一一提起。如是估唱訖，復鳴磬一下回向云：上來念誦唱衣功德，奉為新圓寂上座覺靈，莊嚴報地，十方三世。
唱衣畢，維那據其所估計筭支做板帳，公界與鄉人往化人壇上收骨皈，復以香花燈燭供養，仍前一日三時大眾諷經，至第三日送骨，或煅，或散之水中，或入眾塔，亦是大眾同送。有起骨佛事，入塔佛事。
第一幅口詞云：
抱病比丘某，何處人，昨掛塔在此隨眾辦道，偶涉病緣，恐風火不停，所有隨身行李請公界依例抄劄津送後事，伏幸。眾悆，年月日抱病比丘某甲押口詞。
第二幅今抄劄亡僧某上座衣鉢，一一開具于后。
諸方板帳隨處建立各有定例，今菴居事無一向，從其宜便而取捨之。雖存亡之異途，盖因果則同轍也。如板帳內抽分一頂，乃諸方古例，菴居以結緣為重，似不須講。
九對靈回向。但入龕宿夜念誦，山頭念誦此三遍，公界回向稱亡僧兩字名，自餘不問公私但稱下字回向。
收骨皈供養諷經回向。但稱圓寂不稱新圓寂，或諸方尊宿就菴遷化，及本菴住持遷化，位牌但書道號，不書兩字名。帷書下字或公或禪師，如亡僧絕無衣鉢可唱，菴門當與結緣津送。
或亡僧有衣鉢寄留佗處，不曾遺囑批付菴門，不可以風聞取討而致多事。
是日，即有新物故某甲淨人，既隨緣而有盡，乃依法以茶毗。焚百年苦行之身，入一路莊嚴之境，仰憑尊眾資助一靈。南無西方極樂世界大慈大悲阿彌陀佛。十念。
上來稱揚佛號，資助往生。惟願草盡堦頭，花開碓觜，選僧堂內無見之頂相常圓，古佛園中有漏之塵軀永斷。茶傾三奠，香爇一爐，奉送雲程，和南聖眾。
幻住公界永遠交割不許借出。
弓冶之子先為箕裘，良於導也。幻住因學者不信有悟門，乃著以明眞叅實悟之旨。其良弓冶之謂乎？直下承當，眞師子兒。志家訓。
中峯和尚：幻住家訓幻人一日據幻室、依幻座、執幻拂。時諸幻弟子俱來雲集，有問：松緣何直？棘緣何曲？鵠緣何白？烏緣何元？幻人豎起拂子，召大衆云：我此幻拂，豎不自豎，依幻而豎；橫不自橫，依幻而橫；拈不自拈，依幻而拈；放不自放，依幻而放。諦觀此幻，綿亘十方、充塞三際。豎時非豎、橫時非橫、拈時非拈、放時非放。如是了知，洞無障礙，便見松依幻直、棘依幻曲、鵠依幻白、烏依幻元。離此幻見，松本非直、棘元無曲，鵠旣不白，烏亦何元？當知此幻，翳汝眼根而生幻見，潛汝意地起幻分別。見直非曲、指白非元，徧計諸法，執性橫生；曠古迨今，纏縛生死。由是累及雪山大沙門，眼不耐見，方出母胎，便乃周行七步、目顧四方，指地指天、大驚小怪，將過去百千萬億刧所證底第一義諦，向諸人淨潔田地上，狼藉殆盡。審如是奇特建立，要且於幻法了無加損。老雲門謂：當時若見，一棒打殺，貴圖天下太平。雖則增金以黃，其奈又添一重幻翳。當時四十九年，三百餘會，彼以幻問，此以幻答。文彩熾盛、音響沸騰。其幻頓、幻漸、幻偏、幻圓，且置之勿論；末上以幻手拈幻華，謂吾有正法眼藏、涅槃妙心，直得老飲光劈破幻顏、兩肩荷負。自爾一人傳虛，萬人傳實；幻幻相因，授受不已。至少林面幻壁、安幻心、懴幻罪、解幻縛、問幻姓、書幻偈、磨幻磚、垂幻足、掛幻拂、聾幻耳、摑幻掌，就中引出個掣風顚漢，施一幻喝，如青天怒雷；乃至以幻照、幻用、幻賔、幻主，縱橫交錯、與奪殺活，態千狀萬，莫窺其涯。迨今諸方無面目老比丘出其門、嗣其宗，承虛接響，置一幻於口門、藏諸幻于量外，文其言、巧其機、高其風、逸其韻、峻其令、大其家，更無有一人能出其幻者。幻乎其旨圓、其義備、其體大、其用周，與諸佛祖相為終始，盡塵沙刼，不可窮盡。間有未能了此大幻于言象之表者，或以某師說禪簡明、或以某師說禪圓活、或以孰為高古、或以孰為峻峭、孰為細密、孰為文彩、孰為粗暴、孰為不工，尚其優而效之、鄙其劣而棄之；亂眞機于巧僞之場、屈要旨于笙簧之域。見聞日博、是非日滋、大義日乖、眞風日墜。殊不知前輩深達大幻之士，凡吐一辭、出一令，其簡明也是幻、圓活也是幻、高古也是幻、細密也是幻。至若直捷、文彩、粗暴、不工等，咸自廣大幻輪中流出。此幻輪一轉，如水就決、似風行空，迥絕安排，了無揀擇；隨機任器，殺活臨時。使古人存一點分別取捨之情，潛於隨扣隨應之間，則與雜毒無以異也，豈甘露醍醐之謂哉？更有人將個禪冊子，廣讀博記，欲契祖師西來意，却又成實法流布。豈不立文字、直指人心之道，果如是迂曲耶？若是眞實要證此大幻法門，便請全身直入直下，更無一絲毫障礙。苟或以脚跟擬議、意地躊躇，切不可隨語生解，道一切是幻，本來現成；我但拍盲坐斷，更別有甚麼工夫可做、門路可求。是則固是，爭奈你依情帶識，墮在草窠，欲較他古人獨脫悟明，不啻天地懸隔。只如香嚴擊竹、靈雲見桃、太原聞角、洞山過水，如此輩皆是偷心泯絕、脫落知解、能所兩盡、得失俱忘，如空合空、似水投水，旣非强勉，安許拍盲？乃于不知不覺處，脫落根塵，自然語默、動靜，不帶枝葉。此是大解脫門，惟心死識忘、情消見謝者，乃能直入。或半點心意識不盡，縱使透過古今、超越言象，欲與古人握手於眞寂之海，何異螢光之附太陽，非其類也。今日旣是與諸人應個時節，不可只與麼說了便休。借五須彌筆，蘸四大海水，向東弗于逮打個直落，復于南贍部洲轉個曲角，徐于北鬱單越著一點，轉向西瞿耶尼亞個半刀，併作一個幻字，懸向盡十方虛空之頂，使大地人有眼者見、有耳者聞、有身者覺、有意者解。乃知過去佛久遠于此證涅槃已，現在佛今各于斯咸登正覺，未來佛將于其中開正法眼；以至微塵數諸菩薩，各各不離當處，修六度、運四心、度衆生、斷苦縛。乃至無邊聖賢，更無有一人不依此幻、具大神變而獲自在者。奈何諸人終日折旋俯仰、動靜語默、觸目無間，剛不自悟，將謂與他聖賢佛祖，有無邊法界之所間隔；自甘陸沉，徒受輪轉。今日特為你起模畫樣、和盤拓出，如前所云。便請全身直入，直教一切處點畫分明、一切處受用現成；與三世佛、厯代祖，契理契事、同出同沒。更有何物為障為礙，而尚存觀聽、猶滯功勳者哉？古今之下，如有一佛一祖不由此大幻法門而獲菩提解脫者，無有是處。更教你知，盡法界內，無古無今，但有情無情等，如有一物，不依此大幻法門而具生住異滅者，亦無有是處。當知幻無聖凡、幻無彼此，了得此幻在彼不見有菩提涅槃，在此不見有生住異滅，一切幻幻圓滿，無二無二分、無別無斷故，非是强言，法如爾也。苟或于此未能脫白露淨、全機超入，且不要怱怱草草，但辦取一片鐵石身心、拌取一生兩生，向所叅底無義味話頭上，拍盲立定丁字脚頭，心憤憤地與之抵捱將去。正當抵捱時，都不要你向禪道、佛法上別求解會，只如撞着銀山鐵壁相似。除却個齩嚼不破底無義味話頭之外，更無第二念蹲坐。其懸懸之心，如措足于百尺竿頭、著脚于萬仞崖巔，前無可攀、後無可援。但與麼把教定、靠教穩，孜孜兀兀，只如是去。當知大幻法門在你脚底，不曾移易一絲毫。只待你情消見盡、蹉步踏着。須和個所入底大幻法門，一踢踢翻，不留朕迹，始是丈夫。脫或乍得入門，苟存一念歡喜之心，依舊與昨日之迷無間然也。此事不是說了便休，亦不是見了便休；直須始終丈夫，不受一法籠罩，方堪為荷負大法之眞實種草。邇來法道不古、人心懈怠。為師為徒，彼此只求解會。日夕相誘，築得一肚禪道、佛法，其如生死命根、不曾于懸崖撒手處、絕後再甦一囘，墮在惡毒海中，不自知非，此誠可愍。叅禪學道，何所圖哉？然本上座固非其人，唯是不敢自昧叅禪正因，而況諸人，幸不遭此邪謬。各各是不肯墮人窠臼底端人正士，旣來者裏相從，我此間又非唱導之師、建立門戶；彼此相依于半間茅屋之下，只圖眞實以辦平生。然此雖曰大幻法門，苟非神悟，決不可造次而入。只如說個幻字，今古共知。于中欲覓一人，於此幻中掉臂而入、橫身而坐、肆足而行、任意而用，放開、捏聚、一切自由者，極難乎人，其故何哉？葢由心存所知而未嘗悟脫，于一切處，明知是幻，不待旋踵而反為幻所縛。以若所知，則與不知者何以異也？只如教家道一假一切假，無中無空而不假，此說之下，了無剩法。惟其不悟，翻成文字語言流布。豈佛法果有教、禪之二哉？以其神悟，教即是禪；以存所知，禪即是教。故圓覺謂末世衆生希望成道，無令求悟，惟益多聞、增長我見，斯言殆盡之矣。只如會通和尚見鳥窠吹起布毛，應時脫畧；德山見龍潭吹滅紙燭，當下超宗。今之人但見前輩領悟如是之易，而不知其未領悟時之難。苟知其難，則古人之易，亦今人之易也。苟不知其難，欲效古人如此之易，未免為情識虛妄引入相似般若中，重生死之根塵、深輪迴之陷穽耳。且古人領悟之易，置之勿論；如何是未領悟時之難？只如二祖未悟之頃，立齊腰之雪，不知為寒；斷娘生之臂，莫知為痛。只遮一個樣子，不惟今人之難，在二祖分上，亦未嘗不難。以其求法之眞，所以忘其難也。自二祖而降，其親師為道，痛為生死無常而有契有證之士，於未領悟時，未有一人不如是之難。當知古人之生死，即今人之生死也；今人之道業，即古人之道業也。葢古人負眞誠而忘其難，所以致其易；今人逐虛妄而弃其難，必欲效其易，故于此一法中，雖同知是幻，而其利害、優劣所以異也。此是從上佛祖不易之論。一時老婆，引援及此，在本色道流分上喚作惡口，亦名實法綴人，亦名教壞人，又喚作瞎學人正眼。今日彼此不獲已也，然而遮許多做工夫底露布，在當人為法之誠，自然步步踏着，豈是起模畫樣、教得人底道理？其或為法之心不眞不誠、不苦不切，縱使千百方便束縛得他，儼然恰如個死人，何異吹網欲滿？又如潙山充典座、雪峯做飯頭、寶壽作街坊、演祖為磨主，此猥褻之務，豈眞龍象所當為哉？葢亦為道之眞，忘其鄙陋有如此者。今日稍負聰明之資，或樷林補職不稱，則掉臂、譏主法者之誤。以此觀之，則古今之眞妄判然矣。幻人於幻法實未曾悟，今日但路見不平，竊論如此。到遮裏，索性將平昔所解底大幻法門，重為發露去也。過去是已去之幻，現在是目前之幻，未來是將至之幻。一大藏教依幻而說，千七百則陳爛葛藤由幻而至，菩提涅槃根幻而成，眞如般若倚幻而現，慈悲喜捨即幻而興，六度萬行憑幻而立，三乘十地仗幻而等差，戒定慧、貪嗔痴、煩惱塵勞、無常生死等從幻而出，以至明暗色空、見聞覺知，未有不禀吾幻而有者，豈但松直、棘曲、鵠白、烏元是幻？乃至天以幻葢、地以幻擎、海以幻𣹢、春以幻育、桃以幻紅、李以幻白、迷以幻難、悟以幻易、我以幻說、爾以幻聞，森羅萬象，一幻所印。此大幻印中固是不留剩法，只是幻人手由拂子，即今與須彌山王眉毛廝結，且道是幻也？非幻也？若謂是幻，帶累幻人，墮在幻網中，萬刧出不得；若謂非幻，請去却語默動靜，出來露個消息！
中峯禪師，名明本，杭之錢唐人，俗姓孫。母李氏夢無門開道者持燈籠至家，翌日遂生師，神儀挺異，具大人相。纔離襁褓便跏趺坐，能言。喜歌贊梵唄，凡嬉戲必為佛事。九歲亡母。讀論語、孟子，未終卷，已輟學。年十五，決志出家禮佛，然臂誓持五戒。日誦法華、圓覺、金剛諸經，夜則常行。困，以首觸柱自警。居近靈洞山時，登山巓習禪定。甫冠，閱傳燈錄，至菴摩羅女問曼殊，明知生是不生之理，為何却被生死之所流轉，有疑。已而，沙門明山者指師往叅天目高峯和尚。峯孤峻嚴冷，不假辭色。一見驩然，欲為祝髮。師以父命未許，峯曰：可舉闍夜多尊者出家因緣喻汝父，勿自沉溺。未幾，誦金剛經，至荷擔如來處，恍然開解。繇是，內外典籍皆達其義趣；而師自謂識量依通，非悟也。時年二十有四，實至元丙戌歲。明年，從高峯薙染於師子院。又明年，受具戒。又明年，觀流泉有省，即詣峯求證，峯打趁出。旣而民間訛傳官選童男女師，因問曰：忽有人來問和尚討童男女時，如何？峯曰：我但度竹篦子與他。師言下洞然，徹法源底。陸沉衆中人無知者。於是峯書眞贊付師曰：
且俾叅徒詣師請益，衆由此知歸。淮僧子證嘗問高峯衆弟子優劣，峯曰：若初院主等，一知半解，不道全無；如義首座固是根老竹，其如七曲八曲；唯本維那却是竿上林新篁，他日成材未易量也。壬辰，松江瞿公霆發施田二百七十頃，於蓮華峯建大覺正等禪寺。元貞乙未冬十一月，高峯將遷化，以大覺屬師，師辭，推第一座祖雍主之。大德丁酉，師登皖山、游匡廬，至金陵。戊戌，結庵廬州弁山，學者輻湊。師雖拒之，而來者益衆。庚子，結庵平江雁宕。衆旣夥，遂成法席。癸卯，瞿公堅請師還住大覺寺，師力辭避之。時趙公孟頫，提舉江浙儒學，叩師心要，師為說防情復性之旨。公後入翰林，復遣問金剛般若大義，師答以畧義一卷。公每見師所為文，輒手書。又畫師像以遺同叅者。乙巳，師還山，廬高峯塔。丙午，領師子院。至大戊申，仁宗在東宮，賜號法慧禪師。已而乞食勾吳，因謝院事。己酉，道儀眞，即船以居。庚戌，衆請還山。兵部鄭公雲翼，時僉浙西廉訪司事，候師餘杭，問法。師推明經世、出世之學以答之，詞見廣錄。辛亥，師復船居。吳江陳子聰，建順心庵，請師開山。旣而渡江，擬游少林。至汳，隱其名，僦城隅土屋以居。僧俗爭相瞻禮，皆額首曰江南古佛也。皇慶壬子，結茆廬州六安山。江浙省丞相奉書訪問，師去之東海州。癸丑，瞿公以兩浙運使終，師還弔其喪。公之子時學，奉宣政院疏，復請師住大覺，師舉首座永泰代己。泰欲承嗣師，師俾泰嗣開先一山萬公。蓋以院易嗣，其來久矣。聞師之風，莫不敬仰。丞相延師私第，懇請住持靈隱，師固辭。中書平章又請曰：師之道德孚於人者博矣，宜順時緣住一刹，以恢張佛祖建立之心，無多讓也！師曰：夫住持者須具三種力，庶不敗事。一道力、二緣力、三智力。道，體也；緣、智，用也。有其體而闕其用，尚可為之；但化權不周、事儀不備耳。使道體旣虧，便神異無算，雖緣與智，亦奚為哉？體用并闕而冒焉居之，曰因曰果，寧無歉於中乎？某無其實，故不敢尸其名。平章知師意堅，弗敢强。師辭以末疾，還山中。延祐丙辰春，上命宣政院，使整治釋教。距杭，期入山候謁。師聞，避之鎮江。丁巳，丹陽蔣均建大同庵，延師居之。戊午，衆請還山。九月，上顧謂近臣曰：朕聞天目山中峯和尚道行久矣，累欲召之來，卿每謂其有疾，不可戒道，宜褒寵旌異之。其賜號佛慈圓照廣慧禪師，並賜錦襴袈裟。仍敕杭州路優禮外護，俾安心禪寂。改師子禪院為師子正宗禪寺。詔翰林學士承旨趙孟頫，撰碑以賜。特贈高峯和尚佛日普明廣濟禪師。先是，駙馬太尉瀋王王璋，遣叅軍洪鑰賫書幣、敘弟子禮，期請上命，南來叅叩。己未秋九月，王奉御香入山，謁師草廬，咨訣心要。師陞座為衆普說，師激揚提唱萬餘言。王復求法名、別號，師名以勝光，號曰眞際。王因建亭獅子巖畔，以記其事。至治壬戌，行宣政院虛徑山席，强師主之。師貽書院官，卒不就，結茅中佳山，將終焉。山北距西峯三十里，重溪複澗，穿徑崖險，捫蘿薜、冒豺虎，緇白隨禮無虛日。師愍其跋涉，尋歸草廬。十月，英宗特旨降香，并錦襴僧伽黎；詔行宣政院官親詣山中，宣諭恩意。時江浙省右平章，今丞相答剌罕脫歡公，命理問官阿敦，偕院官行乞師法語。中書叅知政事敬公儼，亦嘗通書問法。其為天子、大臣所知遇蓋如此。師每斥學者只尚言通，不求實悟；時刻提撕，激勵後學。癸亥春一日，師自敘出家始末，曰六旬幻跡。見禪者作務則曰：汝種蔬，欲為誰𧆌耶？汝負舂，欲為誰炊耶？師蓋已有去世意。至六月十五日，折簡大用上座曰：幻庵向秋決作離散計。繼書屬門人：幻者朝死夕化骨，便請歸三塔。若停龕、祭奠、諷經、入祠、做忌，一切佛事不許徇世俗之禮。復條示師子寺，惟以放下節儉，克究初心；慎守開山明訓，令法久住之意。越十日，師示疾。有來省者，師曰：幻住庵上漏旁穿、籬坍壁倒，不可久住也。語笑如平時。學者强師服藥，師謝之曰：青天白日，曲徇人情耶？揮去。僧有告歸吳門者，師曰：何不過了八月十五去？至十三日，手書遺別外護；仍寫偈遺別法屬、故舊。十四日蚤，復寫偈辭衆曰：
置筆，安坐而逝。停龕三日，身體溫輭，顏色不變。有禪者乞翦爪髮，誤傷指端，血出如生時。道俗數千人，奉全身塔於開山殿之西望江石。先是，其年春涸凍，山中大木皆摧折，若世所謂木稼，識者異之。至歿之日，白虹貫於山巓。師生宋景定四年癸亥十一月二日，世壽六十有一，僧臘三十有七。初侍高峯於死關，日作夜坐，脇不霑席；勵精勤苦，諮決無怠。踰十年，方承記莂，退而晦藏。以住山交聘，避走南北。所過輒成寶坊。海內學者望風信慕，識與不識皆尊之曰大和尚家，繪像而敬事之。其道德所被，上自天子，萬里延慕；每欲召至闕庭，而卒莫之能致也。王公大人北面事師而嚮道者傾動一世。下逮屠沽負販、優伶工伎、廝輿暴悍之流，師一眞慈相，隨宜說法，未嘗以高下、貴賤而尊易、諂凟之也。得師半偈，不啻重寶。或藏所薙髮，輒成舍利。有疑謗者，一接言容，無不遷善，為師外護。遠至西域、北庭、東夷、南詔，接踵而來。南詔沙門素閑教觀，東來問法，實自元鑑始。鑑嘗於師言下有省。繼而普福寺等比丘，畫師像南歸，至中慶城，四衆迎像入城。異光從像燭天，萬目仰觀，翹勤傾信。繇是興立禪宗，奉師為南詔第一祖。師之法量汪洋、辯才無礙。至於悲願誘掖、諄諄誨諭，戶屨日滿，一無倦容。故登師之門者，如泛重溟不測涯涘、如飲醇酎不覺醉悅。及其勘辨學徒、決擇心法，不假借、慎許可，凜凜然如秋霜冽日，嚴不少貸。其為文，信筆萬言，了不經意，而其辭必歸於警昏懵、明宗旨、闢義解、顯正悟，極於第一義諦而後已。若夫立身倡道，每視前言往行。或有缺漏，輒為歎息；而師之行事則不蹈其失墜也。故師之立言示訓，非其素履而躬踐者，則終其身不言也。至於退恬逃名，根於天性；清苦自持，尤矜細行。大覺師子，繇師克成。及奉敕撰碑，師不惟不肻涉分寸功，幷其名字亦不肻與於其間也。
隨所寓草創庵廬，皆曰幻住，又因以自號焉。嘗隆暑病渴，膚腠汗腐，有遺細葛褻衣者，受之終不衣也。因體肥，稍俯首則氣喘，常平目安坐。凡請求法語，以兩人扛紙，信筆仰書之。游淮汳，井汲艱遠，遂終身不復頮浴。聞說人過失則閉目不答。凡傳記語涉攻訐毀訾，則掩卷不觀。僧有臥疾，則濟以湯藥而策其進道；有省親者，則施以財法、勉其孝養。撰集諸書三十卷，總名廣錄，並傳於世。師自敘畧云：余初心出家，志在草衣垢面、習頭陀行；以冒服田衣，抱愧沒齒。平昔懶退，非矯世絕俗。蓋以文字則失於學問，叅究則闕於悟明。尋常為好事者之所稱，蓋報緣之偶然耳。於戲！師乘大悲願力，為法檀度。觀時適宜，隨機應物，如摩尼珠，無有定色。為未證謂證得者，說我無悟繇；為求名聞利養者，韜晦巖谷；為毀犯律儀者，演毘尼法；為滯前塵而溺多聞者，闢知見海，導以正悟；為圓機者，直示向上。師莫不以身先之，而不事夫空言也。然一心平等，泯絕去來，不畱朕迹，槩非常情所得而窺測也。