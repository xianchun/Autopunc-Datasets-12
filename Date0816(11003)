毛詩序：那，祀成湯也。微子至于戴公，其間禮樂廢壞。有正考甫者，得商頌十二篇於周之大師。以那為首。
那猗與那與，置我鞉鼓。奏鼓簡簡，衎我烈祖。湯孫奏假，綏我思成。鞉鼓淵淵，嘒嘒管聲，既和且平，依我磬聲。於赫湯孫，穆穆厥聲，庸鼓有斁，萬舞有奕。我有嘉客，亦不夷懌。自古在昔，先民有作。溫恭朝夕，執事有恪。顧予烝嘗，湯孫之將。
那，一章，二十二句。
