將釋此經，七門分別：時處故，機根故，藏攝故，翻譯故，宗趣故，題名故，本文故。
言時處者，本即盧舍那佛在蓮華臺藏世界說，末即釋迦初成佛時於摩伽陀國寂滅道場說。
言機根者，有菩薩性，得發心者。為謗不信不得說故。藏攝故者，通菩薩藏毘奈耶攝。
翻譯故者，後秦有西域三藏鳩摩羅什，此云童壽，持菩薩戒，偏誦此品，與義學沙門三千餘人，遂於逍遙園及長安草堂寺，翻譯經論五十餘部，最後因秦主欲受禁戒，別誦譯出，慧融等筆受。法藏師云：西域有十萬頌，六十一品，具譯成三百餘卷。此經序云，可有一百二十卷。又上代諸德相傳云：真諦三藏將菩薩律藏擬來此，時於南海上船，船即欲沒，省去餘物，仍猶不起，唯去律本，船方得進。真諦歎曰：菩薩戒律，漢地無緣。深可悲矣！又曇無讖三藏，於西涼州，有沙門法進等，求讖受菩薩戒，并請戒本。讖曰：此國人麁，豈有堪為菩薩道器？遂不與授。進等苦請，不獲所願，於佛像前立誓求戒，七日纔滿，夢見彌勒親與授戒，竝受戒本，竝皆誦得，覺已見讖。讖覩其相異，喟然歎曰：漢地亦有人矣！則與譯出戒本，與進夢誦文義相同。今別行地持戒本，首安歸敬偈者是。又聞西域諸小乘寺，以賓頭盧為上座。諸大乘寺，以文殊師利為上座，合眾共持菩薩戒，羯磨說戒，皆作菩薩法事，菩薩律藏常誦不絕。
言宗趣者，語之所表曰宗，宗之所歸曰趣。此經正以心行為宗，證覺利生以為其趣。言心行者，略有二門：一、教正行門，二、誡惡行門。教正行者，即經初說三賢、十聖內證之行。誡惡行者，即經後說十重、四十八輕戒行。經自廣說，如後應知。所歸趣者，亦有二門：一、如來性門，二、發趣相門。所趣、能趣，如次應知。如來性者，即真如性。如經：寂滅者名為一心，一心者名如來藏。謂眾生心似生無生之性，寥為一心之海，似生之相，流成六道之波。如不增不減經云：即此法身，飄流生死，名為眾生。即此法身，修行諸度，名為菩薩。即此法身，住於彼岸，名為諸佛。此復云何？生死之夢，唯有迷心。虛妄習氣擾濁心故，或似眼等，或似色等，猶如翳眼所見空華。天地山河雖無邊際，如夢所見，莫據之方。色等境風之所擊動，藏識海中，轉識浪起，涌於六處，分別六塵。然色聲等，唯如夢塵，除心行相，都無所得。境既即心，心如境空也。迷故生死，悟故涅槃。是以空性名如來藏。第二、發趣門者，如是內有如來性，故聞諸有情同如來藏，妄念所飄，苦輪無際，生死大海，誓為舟檝，不畏其中所受大苦，發不可壞無礙意樂，謂大菩提若可得法，我亦丈夫，三大阿僧企耶雖絕，期之者要可出之，無上正等菩提雖遠，誓之者定有至也。蓋決無明之㲉掌，融法界之雄，親近善士，聽聞正法，智慧為母，方便為父，廣攝眾生為自眷屬，空寂為家，法喜為婦，慈心為女，至誠為男。雖在居家，不著三有。雖現受欲，常住梵行。遊於衢路，利物為心。欲成他義，能捨自命。詣講論處，導以大乘。入諸學堂，誘開童朦。風前交友，必簡其師。月下忘懷，影中味道。草繫之功，自有風雲。交遊美色，亦知其空。大悲般若之所輔翼，乘不住道，至心實際，但於諸心返照自性，明昧位立佛菩薩故。云何名為不住道耶？於空有邊不住慧也。謂顛倒緣有世間相，既顛倒有，即離有無。如聖天言：有非真有故，無亦非真無。謂於妄識似有而現，即於證智似無所得。然於勝義，非畢竟無，諸勝義無，俗亦無故。既離有性，般若證空，亦離無性。大悲拔有，拔有之故，不住涅槃；證空之故，不住生死。不住二邊，異凡二乘。異凡小故，自發菩提。如瑜伽云：於空性相有失壞者，便為失壞一切大乘。是以菩薩行六度時，皆無所得，以為方便。無所得者，即不住道。若唯空有，便可得無。而復空空，故無所得。無所得故，三輪清淨。是名究竟修菩薩行。
言題名者，梵網經，一部都名也；盧舍那佛說心地法門品第十者，此品別名也。梵者，能淨之義。網者，攝有情義。謂此經者，乃至有頂，生死大海拘持有情，終致無上寂滅之岸，無盡饒益諸飢渴類，如世網故。為顯此義故，諸梵王持羅網幢，供佛聽法，佛因此說世界差別，猶如網孔，佛教門亦如是。世界別者，須彌樹形，覆世界等，遍涉入故。佛教門者，雖一味法，蘊、界、處等，法門別故。是則如梵主網，孔多網一。法王戒法，當知亦爾，雖塵沙門，終歸一道。萬行一門，所謂得意。得意而行，皆稱法性。是故從喻，名梵網經。經謂契經，貫持為義，貫義持生，不散失故。盧舍那者，此云淨滿，無障不淨，無德不圓故。法藏師云：梵本皆名毘盧舍那,此云光明遍照，智照法界，身應大機故。梵網字下標此名者，為簡餘品釋迦說故。佛謂覺者，三義如常。說謂圓音，巧應生解。唯識萬德，從此生長，名為心地也。出苦之津，入淨之戶，稱之法門。文義類別，故名為品。
此心地品總有二門：一、本師說故，二、化傳說故。初中有五：處眾故，警覺故，啟問故，見問故，付屬故。
爾時釋迦牟尼佛，在第四禪地中摩醯首羅天王宮，與無量大梵天王，不可說不可說菩薩眾，說蓮花臺藏世界盧舍那佛所說心地法門品。
處眾之中有三：處所故，大眾故，所說故。如文可解。
是時釋迦身放慧光，所照從此天王宮乃至蓮花臺藏世界。其中一切世界，一切眾生，各各相視，歡喜快樂，而未能知此光光，何因何緣，皆生疑念。無量天人，亦生疑念。
第二、警覺中亦有三：放光故，眾喜故，疑念故，如文可知。
爾時眾中玄通華光王菩薩，從大莊嚴花光明三昧起，以佛神力，放金剛白雲色光，光照一切世界。是中一切菩薩皆來集會與，共同心異口，問此光光為何等相？
第三、啟問，亦有三文：起定故，集眾故，啟問故。玄通華光王者，所證真理名玄，能證真智曰通，能生大果名華，能除闇障名光，三乘中勝名王。彼所起定，華、光亦爾。眾德莊嚴，名大莊嚴。金剛白雲色者，以不可壞無漏清白，含眾德水，故標此色，光明非一，故言光光。為何等相者，問所為相。
是時釋迦即擎接此世界大眾，還至蓮花臺藏世界，百萬億紫金剛光明宮中，見盧舍那佛，坐百萬蓮花赫赫光明座上。
第四、見問中有二：見故，問故。此初也。化歸本體，言還至也。加力見勝，如戒本疏。百萬億紫金剛光明宮者，如兜率天彌勒菩薩五百億宮也。百萬蓮華者，座蓮華也。
時釋迦佛及諸大眾，一時禮敬盧舍那佛足下已。釋迦佛言：此世界中，地及虛空一切眾生，為何因何緣，得成菩薩十地道？當成佛果為何等相？如佛性本原品中，廣問一切菩薩種子。
第二、問中有二：問故，答故。此初也。有云三問：地者，問有為行；虛空者，問無為中行；眾生者，備上二行眾生也。非也。據所居處，問彼因果故。菩薩種子，餘品廣問，故今不問。
爾時盧舍那佛即大歡喜，現虛空光體性本原成佛常住法身三昧，示諸大眾：是諸佛子諦聽，善思修行。我已百阿僧祇劫修行心地，以之為因。初捨凡夫，成等正覺，號為盧舍那，住蓮花臺藏世界海。其臺周遍有千葉，一葉一世界，為千世界。我化為千釋迦，據千世界。後就一葉世界，復有百億須彌山、百億日月、百億四天下、百億南閻浮提，百億菩薩釋迦坐百億菩提樹下，各說汝所問菩提薩埵心地。其餘九百九十九釋迦，各各現千百億釋迦，亦復如是。千花上佛是吾化身，千百億釋迦是千釋迦化身。吾已為本原，名為盧舍那佛。
第二、答中有二：果故，因故。此答果也。大歡喜者，見大利故。無分別智，名虛空光，照法性空故。正了因體，亦名體性，智為正因故。彼所依定，名為本原，此能顯成常住法身也。佛現此定，示大眾也，根本因故。修行心地，以之為因。捨凡夫等，舉因答果也。成等正覺已下，顯成佛相也，顯正依報及化相故。世界海者，如智論云：數此三千大千世界如恒河沙，為一世界種，數此種復至恒沙，為一世界海；數此海復至十萬恒沙，為一佛世界。雖在千葉中央臺上，而言在於世界海者，如化身在一閻浮州，言在娑婆，為一佛土。二身遊化，量亦爾故。千百億釋迦身土，如戒本記釋。
爾時蓮花臺藏座上盧舍那佛，廣答告千釋迦、千百億釋迦所問心地法品：諸佛當知，堅信忍中，十發趣心向果：一、捨心，二、戒心，三、忍心，四、進心，五、定心，六、慧心，七、願心，八、護心，九、喜心，十、頂心。諸佛當知，從是十發趣心，入堅法忍中，十長養心向果：一、慈心，二、悲心，三、喜心，四、捨心，五、施心，六、好語心，七、益心，八、同心，九、定心，十慧心。諸佛當知，從是十長養心，入堅修忍中，十金剛心向果：一、信心，二、念心，三、迴向心，四、達心，五、直心，六、不退心，七、大乘心，八、無相心，九、慧心，十、不壞心。諸佛當知，從是十金剛心，入堅聖忍中，十地向果：一、體性平等地，二、體性善慧地，三、體性光明地，四、體性爾焰地，五、體性慧照地，六、體性華光地，七、體性滿足地，八、體性佛吼地，九、體性華嚴地，十、體性入佛界地。是四十法門品，我先為菩薩時修，入佛果之根原。如是一切眾生，入發趣、長養、金剛、十地，證當成果，無為無相，大滿常住，十力、十八不共行、法身、智身滿足。
第二、答因中有二：略故，廣故。此初也。疏云：堅信忍者，明習種性，解德法門，亦名聞慧。堅法忍中，明性種性，行德法門，亦名思慧。堅修忍中，明道種性，行實法門，亦名修慧。堅聖忍中，明聖種性，親證法門，名出世慧。此中三賢十聖四十，後次第解，故不釋之。蹬者，登也。言無為者，非煩惱業之所為故；無相者，法身故；大滿者，智身故；常住者，自性無間及相續故。
爾時蓮花臺藏世界盧舍那佛，赫赫大光明座上千花上佛，千百億佛，一切世界佛。是座中有一菩薩，名華光王大智明菩薩，從坐而立，白盧舍那佛言：世尊，佛上略開十發趣、十長養、十金剛、十地名相。其一一義中，未可解了。唯願說之，唯願說之。妙極金剛寶藏一切智門如來百觀品中已明。
第二、廣中有二：請故，答故。此初也。諸佛會中有菩薩問，釋名準前。凡此經文難可解者，佛佛相對，梵語巧妙，猶如此間五言詩等，以漢語翻，失妙難解。
爾時盧舍那佛言：千佛諦聽，汝先言云何義者。發趣中，若佛子，捨心者，一切捨。國土、城邑、田宅、金銀、明珠、男女、己身、有為諸物一切捨，無為無相。我人知見，假會合成，主者造作我見，十二因緣，無合無散。無受者，十二入、十八界、五陰，一切一合相，無我我所相。假成諸法，若內一切法，外一切法，不捨不受。菩薩爾時名如假會觀現前，故捨心入空三昧。
第二、答中有四，如次廣說四十法門故。初亦有十，此發趣中，初捨心也。菩薩請者，千佛所加故。今告言千佛諦聽，知千佛眾未解了故。捨心三文：章門故，行相故，結成故。
言一切捨者，舉章門也。
次行相中，謂國土等一切捨之。無為無相者，標捨所捨之時離三輪也。無為者，人空故。無相者，法空故。次釋三輪。初施者空，謂即我、人、知者、見者、十二因緣，假會合成，故能執彼主者造作之我見者，於彼所緣十二因緣，無合無散。於境無我，故言無合；而有似我，亦言無散。次受者空，謂無受者，以蘊、界、處、一合空相，無我我所相故。後施物空，假成諸法，若內身等，若外財等，一切之法空，無自之所捨，無彼受故。
第三、結言，爾時觀成如境假會，能觀現前。
若佛子，戒心者。非非戒，無受者。十善戒，無師說法。欺盜乃至邪見，無集者。慈、良、清、直、正、實、正見、捨、喜等，是十戒體性。制止八倒，一切性離，一道清淨。
第二、戒心。戒者，舉章。非非戒者，離有無邊。重言非非，何者？無受者故。及十善戒，無師說法，謂無能說，寧有所說？受者、授者，及所受戒，不可得故，三輪空也。欺盜乃至邪見，無集受者，明所防惡，體空無集，還屬眾緣，無定性故。欺者，蔑也，蔑中之極，謂害命故。慈、良等者，明能防戒，體性亦空。一、慈，防殺也；二、良，防盜也；三、清，防婬也；四、直，防妄也；五、正，防酤酒；六、實，防讚毀；七、正見，防邪見；八、捨，防慳也；九、喜，防瞋也。舊疏云：等言等取悲防說過，防十惡時。制止有為、無為八倒，有無性離，一味清淨也。
若佛子，忍心者，有無相慧體性。一切空空忍，一切處忍，名無生行忍，一切處得名如苦忍。無量行，一一名忍。無受，無打，無刀杖、瞋心，皆如如，無一一，諦一相，無無相，有無有相。非非心相，緣無緣相。立住動止，我人縛解，一切法如，忍相不可得。
第三、忍心。忍者，舉章。有無相慧體性者，總標真俗忍體。次辨行相差別。言空空忍者，緣勝義忍，下此名為無生行忍。一切處忍者，緣世俗忍，下名此為一切處得名如苦忍，遍一切處如俗苦相而忍解故。得名如苦者，耐怨害等隨境目故。如是真俗無量行相，一一皆名忍者，結也。明真俗已，次明三輪。自空無受，彼空無打，法性空故無刀杖、無瞋心。三輪一味，言皆如如。事事無實，言無一一。諦理無二，言諦一相。理亦實空，名無無相。而俗非無，言有無有相。次能所相對門。非非心等，明忍空相。謂能忍心非都無故，言非非心相。似有緣慮，無實緣故，言緣無緣相。立住等者，空所忍境，能打人等，四威儀中染淨性空，故言一切法如。既能所空，忍相不可得。
若佛子，進心者，若四威儀一切時行。伏空假，會法性，登無生山，而見一切有無，如有如無。大地青黃赤白一切入，乃至三寶智性，一切信進道，空、無生、無作、無慧。起空入世諦法，亦無二相。續空心通達進分善根。
第四、精進心。若四威儀一切時行者，以精進行舉章門也，行、住等位，無時不策故。次明行相。伏空假者，伏初二性，空謂遍計，假謂依他。會法性者，會圓成實，伏初事相，會真理故。空智德聚，名無生山。見有無者，有相名有，無相名無。如龍樹論，有為名有，無為名無。如有者，世俗似有。如無者，勝義似無。已上總觀一切法也。大地青黃赤白一切入者，十遍處也，包勝處、解脫等，故言乃至。已上別觀共功德門也。三寶智性者，大乘功德門也，以具三寶，攝一切法故。明境界已，次明功德。以一切信，上昇進道，必三三昧空慧為門。無生者無相。相必生故，從勝義觀趣世俗，故言起空入世諦法。了真即俗，言亦無二相。第三、結言。續空心通達進分善根者，所有進道，皆空為首，故言續前空心通達而進善根，名進心也。
若佛子，定心者，寂滅無相。無相無量行、無量心三昧，凡夫、聖人無不入三昧，體性相應。一切以定力故，我、人、作者、受者、一切縛、見性，是障因緣，散風動心，不寂而滅，空空八倒無緣。假靜慧觀，一切假會念念寂滅，一切三界果罪性皆由定滅，而生一切善。
第五、定心。寂滅無相者，舉章門也，寂滅散動，照無相故。次行相中，無相無量行三昧者，生空定也，唯有諸行，無實我故；無相無量心三昧者，法空定也，唯有諸識，無實法故。竝趣真空，總名無相。凡夫、聖人無不入三昧者，八禪定也。彼二類定，得淳熟故，言體性相應。於一切行，以定力故，諸障滅也。謂我、人、受者，人執也；一切縛者，餘煩惱也；見性者，且舉法執，攝所知障也。皆是障定因緣，散風動心者。不生思惟，皆心不寂而滅，空空及以八倒，無攀緣也。假靜慧觀者，學觀有情，法假定慧，由此定慧，一切假會苦諦伏滅，能受三界罪性集滅。言而生一切善者，道資糧也。
若佛子，慧心者，空慧。非無緣，知體名心，分別一切法，假名主者，與道通同。取果行因，入聖、捨凡、滅罪、起福、縛解，盡是體性功用。一切見常、樂、我、淨煩惱，慧性不明。故以慧為首，修不可說觀慧，入中道一諦。其無明障慧，非相，非來、非緣，非罪，非八倒，無生滅。慧光明焰，為照樂虛，方便轉變神通，以智體性所為慧用故。
第六、慧心中，空慧者，舉第六度。明行相中非無緣者，標有所依緣也。慧亦無性，依他起故。何為所依？謂能知體，名之為心。了別一切法，假名主者，心王性故。與道通同者，與慧相應故。既住聖胎，當入聖等，盡是慧心體性功用也。一切能執四倒煩惱，皆由染慧性不明故。故對治之，以慧為首，修不可說種種聞慧，以為方便，入於中道一真諦也。次明障空。謂其無明能障慧者，離眾緣合，無自相，故言非相；不即緣故，非來於緣；既無自性，故非罪、非八倒、無生滅也。由此慧明照而樂空，明真實智已，更智方便轉變神通，亦智體性所為，以慧用故。
若佛子，願心者，願大求一切求。以果行因，故願心連。願心連相續，百劫得佛滅罪。求求至心，無生空一，願觀觀入定照。無量見縛，以求心故解脫。無量妙行，以求心成。菩提無量功德，以求為本。初發求心，中間修道，行滿願故，佛果便成。觀一諦中道，非阴，非界，非沒，生見見，非解慧。是願體性，一切行本原。
第七、願心。願願大求一切求者，舉章門也。雙求二利，故言願願。求斷，名大求。求智，名一切求。明行相中，以求遠果，修行因，故願心連也。必由願心連相續故，百劫得佛，即滅罪也。百謂多義。罪即生死，災患聚故。專注連求，法空一相，故言求求至心於無生空一。一者一相，所謂無相。乘願增觀，而入定照。則無量見縛，以求願心故得解脫。其能證行，以求心成。由此菩提無量功德，以願為本。既成佛已，圓證法界，離有無邊，言觀一諦中道也。萬德相融，能照智分，所照法界，雖無差別，非如二乘灰身滅智，亦言非沒。親圓證已，於後得智，起無量用，言生見見。然不謂言我有所作，言非解慧。結文可解。
若佛子，護心者，護三寶，護一切行功德。使外道八倒惡邪見，不嬈正信。滅我縛，見縛無生，照達二諦，觀心現前。以護根本，無相護。護空、無作、無相，以心慧連，入無生，空道、智道皆明光明光。護觀入空，假分分幻化幻化所起，如無如無。法體集散不可護，觀法亦爾。
第八、護心之中，護三寶，護一切行功德者，舉章門也，以護所依及自行故。次明行相。初護外道不令嬈正信者，護三寶也。以無相行，伏倒心故。滅我縛，見縛無生等者，護自行也。伏煩惱障，言滅我縛。伏所知障，言見縛無生。以何行相，如此護耶？謂護根本三寶，以無相行護，護自三空門，以心慧連慧連等也。二空相資，故言慧連慧連。如是相連入無生者，止道、觀道則明光明光。以伏二障，無罣礙故。如是護觀，入於空境。俗假相別，故言分分。似我、似法，妄識中似有，故言幻化幻化所起。俗相性空，空智中似無，故言如無如無。以下結云：緣合所起，言法體集；還屬眾緣，言法體散；無定自性，言不可護。如所觀理，能觀亦爾。
若佛子，喜心者，見他人得樂，常生喜悅。及一切物，假空照寂，而不入有為，不無寂然，大樂無合，有受而化，有法而見。玄假法性，平等一觀心心行。多聞一切佛行功德，無相喜智，心心生念而靜照，樂心緣一切法。
第九、喜心。見他人得樂，常生喜悅者，舉章門也。及一切下，明行相也。假謂依他，空謂遍計。遍伏二相，言及一切。二相不現，名為照寂。不見初二性，言不入有為。真如影現，言不無寂然。內證樂中，境智俱空，故言大樂無合。般若雖證空，大悲猶化物，攀緣有境，故言有受而化，有法而見也。玄假法性等者，見二諦性，平等一觀，心心中行也。玄者勝義，假者世俗，般若、大悲而相融故。多聞一切佛行功德等者，多聞果德及因行德，普以無相隨喜之智，連生正念而專照也。既一無生，佛即我故。以下結云樂心緣一切法者，離嫉妬等，喜悅緣故。
若佛子，頂心者，是人最上智。滅無我輪、見疑身、一切瞋等如頂，觀連觀連如頂，法界中因果，如如一道，最勝上如頂，如人頂。非非身見、六十二見。五眾生滅，神我主人動轉屈申，無作無受無行不可捉縛者，是人爾時入內空值道。心心眾生，不見緣，不見非緣，住頂三昧寂滅定，發行趣道。性實我人，常見八倒生，緣不二法門，不受八難，幻化果畢竟不受。唯一眾生，去來坐立，修行滅罪，除十惡，生十善，入道正人正智正行。菩薩達觀現前，不受六道果，必不退佛種性中，生生入佛家，不離正信。上十天光品廣說。
第十、頂心。是人最上智者，舉章門也。次釋名義。前九心上，三義如頂：一、滅障如頂。言我輪者，執我為首，輪迴煩惱。利見疑身，及以鈍品瞋等煩惱，皆滅無故，勝如頂也。二、智勝如頂，最上智連如頂故。三、境勝如頂。周遍法界，因果圓融，如如一道，最如頂故。如人頂者，總喻上三也。次明行相，不同身見、六十二見，簡二類見，故言非非。五眾即五蘊也。於蘊剎那剎那生滅，謬執神我，體常流轉，觀識蘊空也，多計識蘊為我相故。無受者，觀受蘊空。無行可捉縛者，觀餘三蘊空也。行即行蘊。無可捉者，色蘊空故。無可縛者，想蘊空故，妄想縛本故。如契經云，識如幻化，乃至色如聚沫。言入內空直道者，即入內門純一味道。上明般若。次明大悲。剎那剎那，於諸眾生不見有緣，不見非緣，恒以無緣大悲攀緣，住頂三昧寂滅定，亦發加行於趣證道。爾時設有性實我人，常見八倒生者，則緣不二法門。性實見者，法執也。我人見者，生執也。由此不受八難者，三途等也。幻化果畢竟不受者，道分善根不造生死引業故。同體大悲，離我無化，故言唯一眾生。四威儀中，滅惡生善。言入道者，總句，餘三別句。滿十解位，名為正人。立福智資糧，名正智、正行，行即福也。下總結言：菩薩達觀現前，故不受六道果，必不退於佛種姓中也，以背流轉，向還滅故。生生入佛家者，十住毘婆沙云：以真如為佛家。相應解成，故言入也。十天光品者，指上品也。
盧舍那佛言：千佛諦聽，汝先問長養十心者。若佛子，常生慈心，生樂因已，於無我智中，樂相應觀入法。受、想、行、識、色等大法中，無生、無住、無滅，如幻如化，如如無二故，一切修行成法輪，化被一切，能生正信，不由魔教，亦能使一切眾生得慈樂果，非實，非善惡果，解空體性三昧。
第二、十長養中，牒問可知。此初慈心中，常行慈心，生樂因已者，舉章門也，慈與樂故。此無緣慈，慈行既成，自亦樂俱，入所緣法。謂即五蘊大真法中，空蘊三相，如幻如化，真如無二，故則堪當成聖道法輪。言化被已下，教他生信，大悲門故。言非實者，謂所利益，信心空故。非善惡果者，謂所安樂，樂果空故。言解空體性三昧者，結慈行成也。
經：若佛子，悲心者，以悲空空無相。悲緣行道，自滅一切苦。於一切眾生無量苦中生智，不殺生緣，不殺法緣，不著我緣，故常行不殺、不盜、不婬，而一眾生不惱。發菩提心者，於空見一切法如實相，種性行中，生道智心。於六親六惡，親惡三品中，與上樂智。上惡緣中，九品得樂。果空現時，自身、他一切眾生，平等一樂起大悲。
第二、悲心中，以悲空空無相者，舉章門也。有性空，故言空。空亦空，故言空無相。次明行相，悲緣行道，自滅一切苦者，標句也。緣謂攀緣，如下有情緣等三故。如何滅苦？先於眾生苦中生智。生何等智？謂有三種：一、有情緣，如經不殺生緣故；二、法緣悲，如經不殺法緣故；三、無緣悲，如經不著我緣故。由此於一切眾生不惱也。次明行相。夫發大悲心者，於空性中，見一切法如實性。若失壞空性，則失一切大乘故。種性行中，生道智心者，出斯位行也，如仁王云銀輪三天性種性故。父等六善，於我為親。翻彼六惡，於我為惡。彼二各有上中下品，欲與上樂而拔苦之。且上品惡，隨器各得九品樂者，即觀果空，欲與上樂而九品別。樂還屬器，無自性故。樂果空相，慈心中現，以一樂行引起大悲也。
若佛子，喜心者，喜悅無生心時，種性體相道智，空空喜心，不著我所，出沒三世因果無集。一切有入空觀行成，等喜一切眾生。起空入道，捨惡知識，求善知識，示我好道，使諸眾生入佛法家。法中常起歡喜，入法位中，復令是諸眾生入正信、捨邪見、背六道苦，故喜。
第三、喜心中，喜悅無生心時者，舉章門也。喜心觀空，名無生心。種性體相道智者，位體相也。自他空故，名為空空。猶隨喜他，名為喜心。此有二種：一者性空，不著我及所故；二者法空，達流轉無集故。出沒即流轉義。諸緣所起，還屬眾緣，無一定相，故言無集。爾時一切萬有入空，即觀行成。以同體之喜，等喜一切。起此空觀，入有相道，遠邪近正。正謂示我好道，及使眾生入佛法家。得法在懷，行體怡悅，故言法中常起歡喜，自入法位，復於他入正中隨喜也。
若佛子，捨心者，常生捨心。無造、無相、空法中，如虛空。於善惡、有見無見、罪福二中，平等一照，非人非我所心，而自他體性不可得，為大捨。及自身肉手足、男女、國城，如幻化、水流、燈焰，一切捨。而無生心，常修其捨。
第四、捨心中，常生捨心者，舉章門也。無造、無相、空法中，三空門也。如虛空者，喻於三空無障礙。行於善等中，法空、人空為大捨。捨謂治染，且顯治貪。幻等，如次喻虛、流轉，及剎那滅。無生心者，捨心空故。雖空恒進，言常修捨。
若佛子，施心者，能以施心被一切眾生。身施、口施、意施、財施、法施，教導一切眾生。內身、外身、國城、男女、田宅，皆如如相，乃至無念財物、受者、施者，亦內亦外，無合無散。無心行化，達理達施，一切相現在前行。
第五、施心中，能以施心被一切眾生者，舉章門也。無心行化者，無執著故。達理達施者，了真俗性。言一切相現在行者，施行成就也。
若佛子，入體性愛語三昧。第一義諦法語義，一切實語言，皆順一語，調和一切眾生，心無瞋無諍。一切法空智無緣，常生愛心，行順佛意，亦順一切他人，以聖法語，教諸眾生。常行如心，發起善根。
第六、愛語心中，入體性愛語三昧者，舉章門也。體性者，真性也。麁語、耎語皆趣勝義可愛樂，故名愛語也。實諦之中，法語之義，實語之言，皆順純淨一語之門，能調一切，乃至無諍。發語之智，法空無緣，而生恩愛之心。下總結，言常行如心，發起善根者，稱真心也。
若佛子，利益心者，利益心時，以實智體性，廣行智道，集一切明焰法門，集觀行七財，前人得利，益受身命，而入利益三昧，現一切身、一切口、一切意，而震動大世界，一切所為所作，他人入法種、空種、道種中，得益得樂。現形六道，無量苦惱之事不以為患，但益人為利。
第七、利行心也。利益心時者，舉章門也。實智體性者，所緣真如也。廣行智道者，能緣智慧也。集一切明炎法門者，集智資糧故。集觀行七財者，集福資糧故。用之益人，言前人得利。時還益己法身慧命，言益受身命。言一切意者，作用多故，皆令他人次第行成也。言法種者，習種行成故；空種者，性種行成故；道種者，道種行成故。皆生佛果，故言種也。令他人入此三十心中。次云得益者，證地上際行故。得樂果者，得佛後際果也。形居六道，處苦甘心。下結意者，但益他人為己利故。
若佛子，同心者，以道性智同空無生法中，以無我智同生無二，空同原境諸法如相。常生、常住、常滅，世法相續，流轉無量，而能現無量形身色心等業，入諸六道一切事同。空同無生，我同無物，而分身散形，故入同法三昧。
第八、同事心中，以道性智同空無生法者，舉章門也，謂此位智稱空理也。次明行相。生無二者，生空真如也。智行相應，言同於彼。又法空行，同最本原法空如相。世間諸法，以恒轉故，言常生、常住、常滅。於此流轉，隨入事同。雖了法空同而無生，及自他我同而無物，猶為益物，入同事三昧。
若佛子，空心者，復從定心，觀慧證空，心心靜緣，於我所法，識界、色界中而不動轉。逆順出沒故，常入百三昧、十禪支。以一念智作是見，一切我人，若內若外眾生種子，皆無合散。集成起作，而不可得。
第九、定心中，復從定心者，舉章門也。次明行相，從定發慧，念念寂照，離戲論故。於我所法者，即所遍計十八界也。此文可言我法、所法，謂七心界，名為我法，多計識蘊以為我故；十根塵色，法處色等，名為所法。下出體，云識界、色界。於此不著，言不動轉。十禪支者：一、尋，二、伺，三、喜，四、樂，五、心一境性，六、內等淨，七、捨，八、念，九、正知，十、不苦不樂受。以一念智，雙觀二空。一切我人無合散者，觀生空故。內外現種無合散者，觀法空故。言眾生者，諸現行也。無一定性，言無合。緣合似有，言無散。所以者何？眾緣集成之所起作，求彼實性不可得故。
若佛子，慧心者，作慧見心，觀諸邪見、結患等縛，無決定體性。順忍空同故，非陰、非界、非入、非眾生、非一我、非因果、非三世法。慧性起光光，一焰明明，見虛無受。其慧方便，生長養心。是心入起空空道，發無生心。上千海明王品，已說心百法明門。
第十、慧心中，作慧見心者，舉章門也。纏名為結，隨眠名患，眾苦本故。言順忍者，境順智故，慧性起光光者，運運照故。一焰明明者，一體多用故。見虛無受者，緣空不執故。總結云其慧方便者，慧行善巧故，能生此位十長養心也。是心入空理、起空道故，雜修智悲，堪發無生聖心之因也。
盧舍那佛言：千佛諦聽，汝先言金剛種子有十心。若佛子，信者，一切行以信為首，眾德根本，不起外道邪見心。諸見名著，結有造業，必不受，入空無為法中。三相無，無無生，無生無住，住無，滅滅無，有一切法空。世諦、第一義諦智，盡滅異空。色空，細心心空。細心心心空故，信信寂滅，無體性和合，亦無依。然主者我人名用，三界假我我，無得集相，故名無相信。
第三、十金剛也。初發心趣，次長養已，今不可壞，喻金剛故。
此初心中,信者，舉章門也。諸見名著者，訓釋見義，以執著故。結有造業者，招苦造集故。於此必不受，方入空無為。言三相無者，總標三相寂滅。無無生下，別破三相。謂生、住、滅，有能所相，今雙空故，重言無無；遣能所生，言無無生。此文可言：無無生故，無生之住；無生住故，住所住無；住住無故，滅滅亦無。言有一切法空者，存法無我真如也，遮減過故。言盡滅異空者，二諦智泯，故言盡滅；猶有分見，亦言異空。色空者，色陰空也。細心心空者，四陰空也。三世心空故，二諦信寂滅，無體性和合，還屬眾緣，無一定性，故所屬緣亦空，故言亦無依。次總結，言然主者我人名用者，舉實我體名字功能也。三界假我我者，人、法二假我也。無得集相者，實我、假我，無可得一聚集相故。既人法空，名無相信。
若佛子，念心者，作念六念，常覺乃至常施、第一義諦。空、無著、無解，生、住、滅相不動，不到去來，而於諸業受者一合相，迴向入法界智。慧慧相乘，乘乘寂滅，焰焰無常，光光無生，無生不起。轉易空道，變前轉後，變變轉化、化化轉轉，變同時同住。焰焰一相，生滅一時。已變、未變、變，變化亦得一受，亦如是。
第二、念心中，作念者，舉章門也。六念中，常覺者，念佛也，乃至攝法、僧、戒三也；言常施者，念施也，觀彼實性，皆言常也；第一義諦者，念天也，佛常涅槃果，第一義天故。言空、無著、無解等者，觀所念境空，無可縛著，況有解脫耶？既空三相之所不動，不到去來，以迹絕故。然於作者一合真相，還歸本際，入法界智。運運增明，言慧慧相乘。運運會空，言乘乘寂滅，念念泯相，言焰焰無常。上古傳說，慧慧住相，名光光；即彼滅相，名無無；後後生相，名生生。相雖遷流，然性不起。熏修力故，轉易空道，變捨前劣，轉得後勝，運運增長。本有劣無，故言變變。本無勝有，故言轉化。展轉勝生，言化化轉轉。如是後轉前變之時，如稱兩頭，同時住也。焰焰一相者，念念雖別，而恒一相，所謂無相。生滅一時者，生滅雖異，融於一念。次例生滅三世亦如是，已變者過去，未變者未來，變者正變，即現在也。三世同時，故言變化亦得一受。受謂容受，一念融故。
若佛子，深心者，第一義空。於實法空智，照有實諦。業道相續因緣中道，名為實諦。假名諸法，我人主者，名為世諦。於此二有諦，深深入空，而無去來。幻化受果而無受，故深深心解脫。
第三、深心中，深心者，舉章門也，即迴向心也，期遠深故。第一義空者，標句。於遍計空智，照有中道，謂十二支，非常非斷，名為實諦；執有情等，名為俗諦。於此二諦，了二空故，重言深深；出入相寂，言無去來。結中道言，十二因緣，幻化受果，故離減邊；而無實受，故離增邊；是故伏障，心解脫也。
若佛子，達照者，忍順一切實性。性性無縛無解，無礙，法達、義達、辭達、教化達。三世因果，眾生根行，如如不合不散。無實用，無用，無名用，用用一切空，空空。照達空，名為通達一切法空。空空如如，相不可得。
第四、達心中，達照者，舉章門也。忍順一切實性者，印順真俗無倒性也。俗性無縛，真性無解。言無礙者，總標也。法達等四，別出也，如次法、義、辭、辨無礙，無礙名達。所達三世因果，所化眾生根行，如如不增不減。體性既空，無實法用，無假法用，無假名用，既無三用，故言用用空。彼體用空亦空，故言空空。如處緣空，能照亦空，是名通達一切法空。結智行相云，空空如如，相不可得。
若佛子，直者，直照。取緣神我，入無生智。無明神我，空空中空。空空理心，在有在無，而不壞道種子。無漏中道一觀，而教化一切十方眾生。轉一切眾生，皆薩婆若空直直性。真行於空，三界主者結縛而不受。
第五、直心中，直者，舉章門也。行無邪曲，故名直心。言直照者，釋直心名，次出境體，言取緣我境，入無生理之智，名直心也。由無明力所計神我，二空中泯。雖其緣二空理之心，在無我有，在實我無，然不著有無，不失壞空理。空理名為佛道種子，如瑜伽云真如所緣緣種子故，不失壞空名大乘故。相似無漏中道一味觀，而教化十方。轉一切眾生者，轉凡向聖也。轉眾生時，皆以薩婆若空直直性也，以趣菩提真空性故。二空正性，名直直性。次總結言，直行於空，故三界縛而不受也。煩惱根本，名為主者。
若佛子，不退心者，不入一切凡夫地，不起雜長養諸見，亦復不起習因相似我人，入三界業亦行空，而不住退。解脫於第一中道一合行，故不行退。本際無二故，而不念退。空生觀智，如如相續，乘乘心入不二。常空生心，一道一淨，為不退一道一照。
第六、不退中，不退心者，舉章門也。唯進無慮，名不退心。古師云：凡夫有二：習種已前，名外凡夫；地前三十心，名內凡夫。今不退入於外凡也。不起新長養諸見者，伏分別惑故。不起習因相似我人者，漸伏俱生故。雖入三界業中流轉，而亦行空，位不退也。又解脫現行障，於第一中道境智合行，故行不退也。又於本性空，正念不退也。證空生解，言空生觀智也。如如相續，如是如是乘勝心入於不二。結云，常時於空生心，一乘純淨，此為不退一道一照也。
若佛子，獨大乘心者。解解一空故，一切行心名一乘。乘一空智，智乘行乘。乘智心心任載任用，任載任一切眾生度三界河、結縛河、生滅河。行者坐乘，任用載用，智心趣入佛海，故一切眾生未得空智任用，不名為大乘，但名乘得度苦海。
第七、大乘心中，獨大乘心者，舉章門也。獨謂不共義。次明乘行運載功中，解解一空者，雙依二空，證一真法界故。法界同故，了三乘行皆一乘也。如是菩薩乘一空智，雙修福智，名智乘、行乘也。言乘智者，牒上顯運，謂乘者牒上所修福智，智者牒上能修空智。言心心者，念念也。剎那剎那，任載行者任用自利，任載行者任度眾生。言度三界河者，度苦也；度結縛河者，度惑也；度生滅河者，度業也。是故行者坐乘，如上任用載用，智相應心趣入佛海也。故諸眾生未得乘用，但名乘所得度之海。
若佛子，無相心者。妄想解脫，照般若波羅蜜無二。一切結業、三世法，如如一諦，而行於無生空，自知得成佛。一切佛是我等師，一切賢聖是我同學，皆同無生空故，名無相心。
第八、無相心中，無相心者，舉章門也。次明行相，謂亡相心，照實相般若無二。復於一切煩惱、業、果，如如一諦，亦行無生空，自知成佛，了平等故。佛是我性等者，賢聖是我行同者。結言皆同無生空，故無相心。
若佛子，如如慧者。無量法界，無集，無受生，生生煩惱而不縛。一切法門，一切賢所行道，一切聖所觀法，所有亦如是。一切佛教化方便法，我皆集在心中。外道一切論、邪定功用、幻化、魔說，佛說，皆分別。入二諦處，非一非二，非有陰、界、入，是慧光明。光明照性，入一切法。
第九、慧心中，如如慧者，舉章門也。次舉所緣云，無量法界，無集因，無受生果，亦非生生煩惱所縛。如知勝義境，世俗一切法門、三賢所行道、十聖所觀法，亦如是知。非但所知，外化方便皆集心中，達正方便故。外道邪見、功用、幻化，魔說及與佛說，差別之中皆分別也。入二諦處，諦故非一，解故非二，非有陰、界、入，即是慧光之所映奪。然慧光照性，即入一切法。以證真時，思惟一切法故。
若佛子，不壞心者。入聖地智，近解脫位，得道正門，明菩提心。伏忍順空，八魔不壞。眾聖摩頂，諸佛勸發。入摩頂三昧，放身光光，照十方佛土，入佛儀神，出沒自在，動大千界。與平等地心無二無別，而非中觀知道。以三昧力故，光中見佛無量國土，現為說法。爾時即得頂三昧，證虛空平等地，總持法門聖行滿足。心心行空，空空慧中道無相照故，一切相滅，得金剛三昧門，入一切行門，入虛空平等地。如佛華經中廣說。
第十、不壞心者，舉章門也。次明行相中，堪入聖智，近於分別二障解脫，但得聖道方便正門。於此終心，開四善根，明得明增，故名明菩提心。伏忍之中，極順空理。八魔者：一、苦，二、空，三、無常，四、無我，五、生，六、老，七、病，八死。非此八種之所惑亂。傳說如此。應厭生死、欣小涅槃、退菩提心，立為魔也。明自分行已，次明勝分，眾聖與力。言諸佛勸發者，佛見此人而發悟故。彼受加已，入摩頂定，得三業加力。初身加力中，自身放光。入佛儀神者，傳說習佛威儀行也。次意加力，與證地心相似無別，而非實證中觀智道，此真門也。又以定力，世俗門中見無量土。後語加力，現為說法。爾時頂善所依三昧，登所取空平等地中，攝相歸識，總持滿足。心心行空者，下忍之時印所取空故。言空空慧中道無相照者，初空中忍，順能取空；後空上忍，印能取空；更無餘相，言無相照。由此世第一法位中，雙印二空，故言一切相滅。此無間定，永無退還，言金剛三昧門。從此入聖，於一身中修一切行，故言入一切行門，即入初地虛空平等地也。佛華經者，指餘經也。
盧舍那佛言：千佛諦聽，汝先問十地者有何義。若佛子，菩提薩埵入平等慧體性地。真實法化一切行，華光滿足。四天果，乘用任化，無方理化。神通、十力、十號、十八不共法，住佛淨土無量大願，辯才、無畏、一切論、一切行，我皆得入。生出佛家，坐佛性地。一切障礙，凡夫因果，畢竟不受，大樂歡喜。從一佛土入無量佛土，從一劫入無量劫，不可說法為可說法。反照見一切法，逆順見一切法，常入二諦，而在第一義中。以一智知十地次第，一一事示眾生，而常心心中道。以一智知一切佛土殊品，及佛所說法，而身心不變。以一智知十二因緣、十惡種性，而常住善道。以一切智，見有無二相。以一智知入十禪支行、三十七道，而現一切色身六道。以一智知十方色色，分分了起，入受色報，而心心無縛，光光照一切，是故無生信忍空慧，常現在前。從一地、二地、乃至佛界，其中間一切法門，一時而行故。略出平等地功德海藏行願，如海一滴，毛頭許事。
明十地中，牒問可知。此初地中，舉章門言平等慧體性地者，平等慧者，能證智也；體性者，所證真也；地即總也。次行相中，真實法者，內證門也；真實化者，外化門也；具此二利，言一切行。真無漏行，正感佛果，言華；實破闇種，名光；遍證法界，言滿足。四天果者，攝報果也。乘用任化者，世俗門化。無方理化者，勝義門化。於十力等皆得入者，如瑜伽云初地已上，分得百四十不共佛法故。淨土大願者，堪住他受用土願故。一切論者，五明論也。一切行者，於彼五明多有所作。坐佛性地者，已入大地故。一切障礙，分別起障。凡夫因果，惡趣、北州、無想天等。從一佛土入無量土者，不動一國至諸國故。從一劫入無量劫者，於一念中攝三際故，或舒一劫為多劫故。不可說法為可說者，堪說內證甚深法故。攝法歸智，名反照。見一切法、常入二諦等者，遊照二諦，宅心真故。知十地次第者，地位也。一一事示眾生者，地行也。身心不變者，會一味故。十惡者，殺生等也。雖知黑品，住白品故。一智見有無二相者，達三性故。分分了起者，別別了知色故，別別生起色故。入受色報者，趣入領受有色報故，即不生無色也。而心無縛者，雖住靜慮，生欲界等。慧光恒照，遍滿真故。無生理中，信忍空慧常現前也，即五忍之第二初故。其中間一切法門者，十度也。略出下，結初地大海，今略出也。
若佛子，菩提薩埵善慧體性地。
第二地中，有三：章門故，地行故，指廣故。此初，舉章。言善慧者，離犯戒惡故。
清淨明達一切善根，所謂慈、捨、慧，一切功德本。
第二、地行中，有二：總標故，別釋故。此初也。清淨明達一切善根者，舉行體也。謂有三種：一、慈，與樂為最故。二、捨，離染之本故。或有經本具四無量。三、慧，證達之原故。一切功德本者，釋上善根名義也。
從初觀入大空慧方便道智中，見諸眾生，無非苦諦，皆有識心。三惡道、刀杖、一切苦惱緣中生識，名為苦諦。三苦相者，如身初覺，從刀杖、身，色、陰二緣中生覺，為行苦緣；次意地覺，緣身覺所緣，得刀杖及身瘡腫等法，故覺苦苦緣，重故苦苦；次受行覺二心，緣向身色陰壞瘡中生苦覺故，名為壞苦緣。是以三覺次第生三心故，為苦苦苦。
別釋有三，逆次第釋惠、捨、慈故。初亦有二：觀察故，化導故。此初也。言觀入大空慧者，謂初觀入於最勝真如大空之慧，從初入心，遂起後得巧方便道智中，見諸眾生，無非苦諦。何以故？皆有識苦之心。三途乃至善趣，苦緣中生識領故。何等為苦？謂有三苦。言如者，相傳云相似如也，指事言故。言身初覺者，五識也。從刀杖者，外緣也。從身者，內緣也。根境竝色，故言色、陰二緣中生識覺故。此識名為行苦之緣，率爾多分起捨受故。次意識覺，同緣刀杖及身瘡等，引生五識相應苦受及自憂根，名苦苦緣。重故苦苦者，釋逼迫重，名苦苦也。次起第三，追念意識，名受行覺，於前所受追緣行故。於前二覺所緣身等，會妙壞中生憂惱故，名壞苦緣。是以三位識，漸生三苦，故為苦苦苦。此三苦字，如次結前行等三苦。
一切有心眾生，見是三苦，起無量苦惱因緣。故我於是中入教化道三昧，現一切色身，於六道中，十種辯才，說諸法門，謂苦識苦緣。刀杖緣具，苦識行身，瘡腫發壞。內外觸中，或具不具。具二緣中生識，識作、識受、觸識，名為苦識。行二緣故，心心緣色，心觸觸惱，受煩毒時，為苦苦。心緣識初在根覺緣，名為苦覺。心作心受，觸識覺觸，未受煩毒時，是名行苦。逼迮生覺，如斫石火，於身心念念生滅，身散壞轉變化，識入壞緣，緣集散，心苦心惱，受念後緣染著，心心不捨，是為壞苦。三界一切苦諦。復觀無明集無量心，作一切業，相續相連，習因、集因，名為集諦。正見，解脫，空空智道，心心，名以智道道諦。盡有果報，盡有因，清淨一照體性，妙智寂滅一諦。慧品具足名根，一切慧性起空入觀，是初善根。
第二、化導。諸有心者，見是三苦，起八苦等之因緣。故此地菩薩入教化道三昧，說諸過患，令生厭背。於中入定，意業自在，現身六道，身業自在；十辯說法，語業自在。十者，傳說：一、自相，說事相故；二、同相，說理相故；三、行相；四、說相；五、智相；六、無我慢相；七、大小乘相；八、菩薩地相；九、如來地相；十、作住持相，即古今恒爾相也。苦識者，苦體也，於此且說四諦門故。苦緣者，所依也，依自心王及根起故。刀杖緣具者，外觸境也。苦識行身，瘡腫發壞者，內觸境也。以覺苦識所行執受，內身觸故。刀等破身，故具二觸。瘡等自生，故言不具。具所依緣，生了別故，名為生識。識作，思也。識受，受也。觸識，觸也。如是一聚合，名苦識。以隨顯勝，且舉三心所。然此苦諦，差別有三：一者苦苦。依根境故，言行二緣。由此念念緣身瘡等，故言心心緣色。此心觸對觸惱之境，領受煩毒，為苦苦也。二者行苦。二苦本故，處中說。言心緣識者，名之差別，初在根發，多分率爾覺所緣境，名行苦覺。思、受及觸，纔覺境觸，未受毒時，捨受現前，名為行苦。三者壞苦。境切生苦，如斫石火，謂由緣逼，斫行苦石，出壞等苦，燒身心也。此有二種：剎那生滅，即細壞苦。若一期身，散壞轉變如幻化，識於中了，故言識入壞緣也；妻、子、珍等存，名緣集；彼後敗壞，名為緣散。爾時心苦轉增心惱，雖現受念後散壞緣，戀著前存，念念不捨，是為壞苦。總結上云三界一切苦諦也。
次明集諦，謂觀無明引集無量善惡之心，作一切業，習氣相續，煩惱習因，諸業集因，名為集諦。
次明道諦。正見，因也。解脫，果也。空空智道，體也。謂二空智，以世間正見為因，出世解脫為果，群聖之迹名道。見、修等別，名心心。總結，名以智道道諦。
次明滅諦。盡有苦果，盡有集因，離障清淨一味所照體性，以聖妙智擇力寂滅一諦也。慧品具足已下，總結初慧善根。起空者俗智，入觀者真智。
第二觀捨一切貪著，行一切平等空捨。無緣而觀諸法空際一相。我觀一切十方地土，皆吾昔身所用故土；四大海水，是吾故水；一切劫火，是吾昔身故所用火；一切風輪，是吾故所用氣。我今入此地中，法身滿足，捨吾故身，畢竟不受四大分段不淨故身，是為捨品具足。
逆次第二，觀捨善根。初總標云，第二觀彼捨一切貪障，而行平等空之捨也。次明行相。以無緣行，觀法空際一真如相。又觀世俗平等之門，謂觀地土，吾所已用舊故土等，四大皆然。我今入此地者，離垢地也。畢竟不受不淨身者，如十住論，初地菩薩於五欲中煩惱作患，上地不然。無始婬愛，受胎生身，所棄尸身成大地等。今於五欲不作過患，更不應受胎生身故。
第三次觀於所化一切眾生，與人天樂、十地樂、離十惡畏樂、得妙華三昧樂，乃至佛樂。如是觀者，慈品具足。菩薩爾時住是地中，無癡、無貪、無瞋，入平等一諦智，一切行本。遊佛一切世界，現化無量法身。
逆次第三，觀慈善根。妙花三昧者，一乘三昧總攝因也。佛樂，果也。後結成，言無癡、無貪、無瞋，如次結前慧、捨、慈品善根成也。入平等智，諸菩薩行本也。現化無量法身者，如水中月、法身影故。
如一切眾生天華品說。
第三、指廣。餘地準此。
若佛子，菩提薩埵光明體性地。以三昧解了智，知三世一切佛法門，十二法品名味句，重誦、記別、直語、偈、不請說、律戒、譬喻、佛界、昔事、方正、未曾有、談說。是法體性，名第一義別。
第三地名光明者，發光地故。次行相中有二：自利故，利他故。初亦有二：知能詮故，知所詮故。此初也。三昧解了智者，以依勝定發三慧故。三世佛法門者，十二分教名句文身，遍攝能詮故。重誦者，應頌，此不了義，對記別故，在前立二。直語者，契經，此唯長行，對諷頌偈故，次立二。不請說者，自說。戒律者，因緣。佛界者，本生。昔事者，本事。方正者，方廣。未曾有者，希法。談說者，論議。言名一者，一種名句文故；義別者，開為十二分故。
是名味句中，說一切有為法，分分受生。初入識胎，四大增長色心，名六住於根中起實覺，未別苦樂名觸識，又覺苦樂識名三受，連連覺著受無窮，已欲我見戒取，善惡有，識初名生，識終名死。是十品，現在苦因緣果觀。
第二、知所詮也。分分受生者，分段生也。初入識於胎，即識支位也。四大增長色心者，名色支也。名六住於根中起實覺者，堪發識位為六處支故。未別苦樂名觸識者，觸支也。覺苦樂識名三受者，受支也。連連覺著受無窮者，愛支也，恒著愛故。欲謂欲取，我謂我語取，見即見取，戒即戒禁取，合取支也。善惡有者，有支也。識初名生，生支也。識終名死，死支也。言是十品者，除無明、行支故。現在苦因緣果觀者，識等五支，名現在苦；愛、取、有三，名現在因緣；生、老死二，名因緣之果；能觀察彼，名之為觀。
是行相中道，我久已離，故無自體性。入光明神通、總持辯才，心心行空，而十方佛土中現劫化，轉化百劫千劫，國土中養神通，禮敬佛前，諮受法言。復現六道身，一音中說無量法品，而眾生各自分分得聞心所欲之法，苦、空、無常、無我、一諦之音。國土不同，身心別化。
第二、利他也。菩薩念言，於是緣生行相，以中道智，我久已離有無著，故無自體性。知所證已，亦為利他，入總持辯，事佛受法，現身六道，隨應說法。現劫化者，如維摩經，一日舒為七大劫等。展轉化故，言轉化百千劫。國土不同，身心別化者，隨其國欲，三業別化。
是妙華光明地中，略開一毛頭許。如法品、解觀法門千三昧品說。
第三、存略指廣，如彼二品已廣說故。
若佛子，菩提薩埵體性地中，爾真焰俗，不斷不常，即生即住即滅，一世一時一有，種異異現異故，因緣中道，非一非二，非善非惡，非凡非佛。故佛界凡界一一，是名為世諦。其智道觀，無一無二，玄道定品。所謂說佛心行，初覺定因。信覺、思覺、靜覺、上覺、念覺、慧覺、觀覺、猗覺、樂覺、捨覺。是品品方便道，心心入定果。是人住定中，焰焰見法行空。若起念定，入生心定生愛，順道法化生，名法樂忍、住忍、證忍、寂滅忍。
第四地。行相中有二：自分行故，勝進行故。此初也。梵云爾焰，即知所義。今配二諦，故言爾真焰俗。離增減故，言不斷不常。如無量劫即是一念，況生、住、滅，一世一時一有。一有者，一妙有也。雖真一味，因緣不雜，故言種異異。如因緣別，果亦不同，故言現異。既雖無相，不壞假名，故言因緣中道也。既無定性名中道，故非一二等，如文可知。然隨假相，佛與凡等，一一差別，名為世諦。然勝義智道觀，彼無一二，如何等法觀彼真耶？故總舉言玄道定品也。玄即所緣，道謂慧也，定謂所依。言佛心行者，舉果顯因。初覺定因者，初悟空理。定即因也，覺之因故。何等名品？謂有十種：初三，如次聞、思修慧。次七，證位七覺支也。上覺精進，以上昇故；觀覺，定也，從果名故；倚覺，安也，舊翻倚故；樂謂喜也。四地菩薩漸斷障時，方便道力，念念進入定果覺慧。是人住定，起慧焰故，見世俗法，行勝義空。若起念定者，定之親因，并舉念也。起者，出也。出前緣法、緣空定者，即入有情緣心定中，生慈心愛，以順道法化生。既愛法樂，名法樂忍。持德不退，名為住忍。入真，名為證忍，出妄，名寂滅忍。名之差別也。
故諸佛於入光光華三昧中，現無量佛，以手摩頂，一音說法，百千起發，而不出定。住定、味樂定，著定、貪定，一劫千劫中住定。見佛蓮花座，說百法門，是人供養聽法，一劫住定。時諸佛光中摩頂，發起定品，出相、進相、去向相，故不沒、不退、不墮、不住。頂三昧法，上樂忍，永盡無餘。即入一切佛土中，修行無量功德品，行行皆光明。入善權方便，教化一切眾生，能使得見佛體性，常樂我淨。是人生住是地中，行化法門，漸漸深妙。空華觀智，入體性中道。一切法門品滿足，猶如金剛。上日月道品已明斯義。
第二、勝進行。於彼菩薩所入定中，諸佛現影而起發故。百千起發者，精進法門也。著定者，釋住定也。貪定者，釋味樂定也。然善法欲，非貪煩惱，已斷定愛故。發起者，覺發也，警彼定品三種相故。菩薩定力超三有故，名為出相；超二乘滅，名為進相；向大乘果，名去向相。佛光覺發出相之故，菩薩不沒生死，不退涅槃。覺發進相之故，不墮二乘。覺發去向相故，不住因位。是則定品功德滿足，謂摩頂發起，名頂三昧法；離沒等劣，名上樂忍；功德圓備，名永盡無餘。無量功德品，福也。行行皆光明，智也。見佛體性常樂我淨者，令心解故。餘文可解。上日月下，指餘品也。
若佛子，菩提薩埵慧照體性地，法有十種力生品，起一切功德行。以一慧方便，知善惡二業別行，處力品；善作惡作，業智力品；一切欲求願六道生生果，欲力品；六道性分別不同，性力品；一切善惡根，一一不同，根力品；邪定、正定、不定，是名定力品；一切因果，乘是因，乘是果，至果處，乘因道，是道力品；五眼知一切法，見一切受生故，天眼力品；百劫事一一知，宿世力品；於一切生煩惱滅，一切受無明滅，解脫力品。是十力品智，知自修因果，亦知一切眾生因果分別。
第五地，舉章云慧照者，始雙照故。地行有二：自分故，勝進故。初亦有二：智故，通故。此初也。總標云十力生品者，起一切功德行故。一、以一慧至處力品者，處非處智力也。二、自業智力。三、種種勝解智力，能知六道意樂勝劣故。現行意樂，名為果欲。四、種種界智力，知種姓故。五、根上下智力。六、靜慮解脫智力，能知凡聖定差別故。正定，聖也。七、遍趣行智力，能知趣果方便故。謂知乘是因，必至果處，及乘是果，由乘因道故，如對法云悟入大小乘教所攝境故。八、死生智力。言五眼知一切法者，類舉總數。慧、法眼等知一切法，以天眼見諸受生故。九、宿住隨念智力。十、漏盡智力。一切受者，順現受等。潤生煩惱滅，發業無明滅故。
而身、心、口別用，以淨國土為惡國土，以惡國土為妙樂土，能轉善作惡，轉惡作善，色為非色，非色為色，以男為女，以女為男，以六道為非六道，非六道為六道，乃至地水火風非地水火風。是人爾時以大方便力，從一切眾生而見不可思議，下地所不能知覺舉足下足事。
第二、通力。三業變化，自在用故。既從眾生現不可議，下地不知覺舉足下足事。
是人大明智，漸漸進，分分智，光光無量無量，不可說不可說法門現在前行。
第二、勝進分行。大明智者，總舉也。慚慚進者，加行道也。分分智者，無間道也。光光無量無量者，解脫道也。不可說不可說法門，勝進道也。
若佛子，菩提薩埵體性華光地，能於一切世界中，十神通明智品，以示一切眾生種種變化。以天眼明智，知三世國土中微塵等一切色，分分成六道眾生身，一一身微塵細色成大色，分分知。以天耳智，知十方三世六道眾生苦樂音聲，非非音非非聲，一切法聲。以天身智，知一切色，色非色，非男非女形，於一念中遍十方三世國土、劫量，大小國土中微塵身。以天他心智，知三世眾生心中所行，十方六道中一切眾生心心所念苦樂善惡等事。以天人智，知十方三世國土中一切眾生宿世苦樂受命，一一知命續百劫。以天解脫智，知十方三世眾生解脫，斷除一切煩惱若多若少，從一地乃至十地，滅滅皆盡。以天定心智，知十方三世國土中眾生心，定、不定、非定非不定、起定方法，有所攝受三昧、百三昧。以天覺智，知一切眾生已成佛、未成佛，乃至一切六道人心心，亦知十方佛心中所說法。以天念智，知百劫千劫，大小劫中，一切眾生受命命久近。以天願智，知一切眾生、賢聖，十地、三十心中，一一行願，若求苦樂，若法非法一切求，十願百千大願品具足。是人住地中，十神通明中，現無量身、心、口別用。說地功德，百千萬劫不可窮盡。而爾所釋迦略開神通明品，如觀十二因緣品中說。
第六地，舉章云華光者，般若正因，照境破闇故。次地行中，初總標已，天眼明下，別顯十通。十通者：一、天眼通。知微塵數大色，分成六道眾生身，及一一身細分成大，亦分分知。二、天耳通。言非非音非非聲者，傳說并知音聲空故。一切法聲者，餘一切聲，有說聞法䗍等教也。三、天身通，即神境通。知一切色，及知色之非色等性，於一念中，通於十方國土之量、三世劫量，隨國大小，現齊爾所時塵數身故。四、天心通，即他心智。五、天人通，知人事故，即宿住智。六、天解脫通，即漏盡智，知諸眾生解脫方便故。滅滅皆盡者，滅十障故。已後四通，皆是他心通之差別，如次知他定、慧、念、願，立為四故。非定非不定者，以上二心體性空故。三十心者，地前心也。一切求者，於法非法，求修斷也。言而爾所者，但明爾所十通明者，於釋迦略說也。
若佛子，菩提薩埵滿足體性地。入是法中，十八聖人智品，下地所不共。所謂身無漏過，口無語罪，念無失念，離八法，一切法中捨，常在三昧，是入地六品具足。復從是智生六足智：三界結習畢竟不受故，欲具足；一切功德、一切法門所求滿故，進心足；一切法事、一切劫事、一切眾生事，以一心中一時知故，念心足；是二諦相，六道眾生一切法故，智慧足；知十發趣人，乃至一切佛，無結無習故，解脫足；見一切眾生，知他人、自我弟子無漏無諸煩習故，以智知他身六通足。是人入六滿足明智中，便起智；身隨六道眾生心行；口辯說無量法門品，示一切眾生故；隨一切眾生心行，常入三昧，而十方大地動，虛空化華，故能令眾生心行；以大明具足，見過去一切劫中佛出世，亦是示一切眾生心；以無著智，見現十方一切國土中一切佛、一切眾生心心所行；以神通道智，見未來中一切劫一切佛出世，一切眾生從是佛受道聽法故。
第七地中，舉章云滿足者，功用滿故。地行有二：實行故，化相故。此初也。言十八聖人智者，以隨分得十八不共法故。古有作疏云：初六中，身無漏過者，離殺、盜、婬業及習故；二、口無語罪者，離妄語等四罪語故；三、念無失念者，離貪、離瞋及邪見故。乃至廣說。非也。如此十惡，前第二地已永離故。今解：身無漏過者，身無誤失也。口無語罪者，無卒暴音也。念無失念者，無忘失念也。離八法者，無不擇捨。羅漢由執世間八法，專求自利，捨利他事。菩薩遠離八法性故。一切法中捨者，無種種想也，於生死、涅槃無差別想，由住第一大捨故。常在三昧者，無不定心也。此六，入地之所滿足。第二六者：一、欲具足，於三界結，無所怖畏，堪求所知，障清淨故。言具足者，今云無減也。二、精進具足，所求能滿故。三、念具足，遠憶諸法、劫、人事故。四、慧具足。眾生者，世諦也。一切法者，第一義諦也。四重之中且舉初故。五、解脫具足，知諸解脫，未得不退故。六、知他解脫足，即定不退也。必由定力知弟子心，亦無染故。是人入此中六足中，更欲起後滿分六故，便起智也。一、身隨六道心行而現。二、口辨說法，示眾生故。三、隨眾生心，入定振動。言虛空化花者，以雨花故，能令眾生心有所行。上三，如次三業隨智行也。四、以大明具足，見過去佛，亦令眾生心眼得見。五、以無著智，見現在佛等。六、以神通智，見未來佛等。此中大明、無著、神通者，達三世智名之差別也。
住是十八聖人中，心心三昧。觀三界微塵等色，是我故身。一切眾生，是我父母。而今入是地中，一切功德，一切神光，一切佛所行法，乃至八地、九地中一切法門品，我皆已入。故於一切佛國土中示現作佛，成道、轉法輪、示入滅度，轉化他方，過去、來、今一切國土中。
第二、化相中，先觀平等慈悲門，次量自力能，後現變化。力能之中，一切功德者，福品也；一切神光者，智品也；一切佛所行法等者，證果法門及勝進法門中已入解也。
若佛子，菩提薩埵佛吼體性地，入法王位三昧，其智如佛。佛吼三昧故，十品大明定門常現在前，華光音入心三昧。
第八地中，有五種行。此初，定行。初無功用，名入法王位三昧也。其智似果，說法定故。雖有所說，而於無相無功用住，故言似佛。下內空等十大明慧所入定門，任運流故。諸佛得果除闇教音，入菩薩心定也。花能得果。光，除闇義。
其空慧者，謂內空慧門、外空慧門、有為空慧門、無為空慧門、性空慧門、無始空慧門、第一義空慧門、空空慧門、空空復空慧門、空空復空空慧門。如是十空門，下地所不知。虛空平等地，不可說不可說。
第二、慧行。謂內空等，如辨中邊、智論廣說。於此第十，泯第九也。總結，十空性平等地，可以十門假說，而不著故，亦不可說。
神通道智，以一念智，知一切法分分別異。而入無量佛國土中，一一佛前諮受法，轉法度與一切眾生，而以法藥施一切眾生，為大法師，為大導師，破壞四魔，法身化化入佛界，是諸佛數，是諸九地、十地數中長養法身。百千陀羅尼門、百千三昧門、百千金剛門、百千神通門、百千解脫門，如是百千虛空平等門中而大自在，一念一時行。
第三、通行。謂神通智，遍知諸事，入無量土，神通照境，如眼見色。餘真實智，達事達理，行解深細，如意識了。轉法度與一切眾生者，以己之解，授與眾生也。菩薩法身示現諸化，與果相似，言入佛果，是諸佛數，況是九地、十地數也。平等門者，陀羅尼門等所行真如門中，而大自在，一念一時而修行也。
劫說非劫，非劫說劫。非道說道，道說非道。非六道眾生說六道眾生，六道眾生說非六道眾生。非佛說佛，佛說非佛。
第四、說行。劫空非劫，然不都無，非劫說劫。餘皆準此。
而入出諸佛體性三昧中，反照、順照、逆照、前照、後照、因照、果照、空照、有照、第一中道義諦照。是智唯八地所證，下地所不及。不動不到，不出不入，不生不滅。是地法門品，無量無量，不可說不可說。今以略開地中百千分一毛頭許事。羅漢品中已明。
第五、照行。諸佛體性三昧者，傳說果德相應故。反照者，還照自故。言順逆者，如順逆觀緣起。餘皆隨境。不動已下，明智行力。離功用故，言不動。永伏染故，言不倒。恒證生空，言不出。法空不續，言不入。永不復受分段生死故，言不生不滅也。結文可解。
若佛子，菩提薩埵佛花嚴體性地。以佛威儀如來三昧，自在王王定，出入無時。
第九地中，言佛華嚴者，具四無礙莊嚴行故。地行有二：內證故、外化故。此初也。現佛威儀定，及說法自在王定，恒現前故，更無出入別時也。
於十方三千世界，百億日月，百億四天下，一時成佛，轉法輪，乃至滅度。一切佛事，以一心中一時示現一切眾生。一切色身，八十種好，三十二相，自在樂，虛空同，無量大悲、光明、相好莊嚴。非天、非人、非六道，一切法外，而常行六道。現無量身、無量口、無量意，說無量法門，而能轉魔界入佛界，佛界入魔界，復轉一切見入佛見，佛見入一切見，佛性入眾生性，眾生性入佛性。其地光，光光照，慧慧照，明焰明焰。無畏、無量、十力、十八不共法、解脫、涅槃，無為一道清淨。而以一切眾生作父母兄弟，為其說法，盡一切劫得道果。又現一切國土，為一切眾生，相視如父如母。天魔外道，相視如父如母。住是地中，從生死際起，至金剛際，以一念心中現如是事，而能轉入無量眾生界。如是無量，略說如海一滴。
第二、外化。十世界者，十方大千故。所現身別，相好具足，自在無礙，與虛空同。無量大悲、智慧光明、福相、智相，莊嚴法身。言一切法外等者，非趣生法，而行趣生。轉魔界等，入佛界等，性平等故，說無礙也。光光照者，二空故。慧慧者，彼後智故。明焰明焰者，無間解脫故。備四無畏、四無量、十力、十八不共法、八解脫等，無住涅槃，不住二邊，無為一道，所知障淨。為諸眾生作父母等，說法窮劫，令得道果。從生死際起者，從初發心，至金剛心，所有願行，於一心現，入眾生界而教化也。
若佛子，菩提薩埵入佛界體性地。其大慧空，空復空空復空，如虛空性平等智，有如來性，十功德品具足。空同一相，體性無為，神虛體一，法同法性，故名如來。應順四諦、二諦，盡生死輪際，法養、法身無二，是名應供。遍覆一切世界中一切事，正智、聖解脫智，知一切法有無、一切眾生根故，是正遍知。明明修行，佛果時足故，是明行足。善逝三世佛法，法同先佛法，佛去時善善，來時善善，是名善善。是人行是上德，入世間中教化眾生，使眾生解脫一切結縛故，名世間解脫。是人一切法上入佛威神，儀形如佛，大士行處，為世間解脫，名無上士。調順一切眾生，名為丈夫。於天人中教化，一切眾生諮受法言故，是天人師。妙本無二，佛性玄覺常常大滿，一切眾生禮拜故、尊敬故，是佛世尊。一切世人諮受奉教，故是佛地。是地中一切聖人之所入處，故名佛界地。
第十地中，舉章云入佛界者，受職位故。次地行中有二：行功德故，行勝利故。此初也。先出體用，言大慧空。然二空用亦復空，故言空空復空，復空所取能取。既平等空，故言如虛空性平等智，有果德性，十德具足，此總標也。十者，十號。一者如來，清淨法界，一相無為，其中法身，神虛體一，一切事法，泯同法性，無所去來，名如來故。然經舉義，末後配名。二者應供，智應順境，斷應不受後有，法身無二應正法養故。三者正遍智，遍覆有情及器世事，周知諸法及有情故。正覺所知，名為正知。無所染著，名聖解脫智。四者明行足，因行增明，已到滿故。五者善逝，善逝於三世佛法，其所至法，同於先佛。佛去世時，多有所益，言去時善善；來現世時，亦有所益，言來時善善。名善善者，結善逝也。六者世間解，菩薩修行上說五種德行，入世間中教化眾生令解脫故。七者無上士，諸行法上入威神，似佛所行義形處故。八者調御丈夫，為世間解脫，調順眾生剛強煩惱故。九者天人師，彼所諮受法言師故。十者佛世尊，法身無二，智身恒時，大滿名佛，一切禮拜及所尊敬，名世尊故。次總結，釋佛界地名。一切世人受教之處，是故此地是覺地也。下地來入，亦名界地，能持群聖圓滿處故。
爾時坐寶蓮花上，一切與授記歡喜，法身手摩其頂。同見同學菩薩，異口同音，讚歎無二。又有百千億世界中一切佛、一切菩薩，一時雲集，請轉不可說法輪，虛空藏化導法門。是地有不可說奇妙法門品，奇妙三明三昧門、陀羅尼門，非下地凡夫心識所知，唯佛佛無量身口心意可盡其原。如光音天品中說十無畏與佛道同。
第二、行勝利。十地菩薩坐蓮華上，蒙法身佛授記摩頂，及蒙同見同學讚歎。言法身者，如隔輕縠，見報身故。內德已滿，更得一切佛菩薩請轉法輪，饒益世間。所轉法輪，名虛空藏，周遍容受化導門故。
爾時盧舍那佛，為此大眾，略開百千恒河沙不可說法門中心地，如毛頭許。是過去一切佛已說，未來佛當說，現在佛今說。三世菩薩已學、當學、今學。我已百劫修行是心地，號吾為盧舍那。汝諸佛轉我所說，與一切眾生開心地道。時蓮花臺藏世界，赫赫天光師子座上，盧舍那佛放光光，告千花上佛：持我心地法門品而去，復轉為千百億釋迦，及一切眾生，次第說我上心地法門品。汝等受持讀誦，一心而行。
第五、付屬也。不可說，數名也，此數為一，積至百千恒沙法門。恒河者，香山頂無熱惱池，流出四河，此東河，水寬四十餘里。梵語應言殑伽，無別正翻，義天堂來。河源山頂，人所不見，如俱舍云，無通不能至，但見彼水高澍而下，時俗遂言天堂來也。此一河沙為一數量，至百千故。就彼門中，今此第十心地品者，如毛頭許。佛付屬言：三際佛菩薩之所說學，我已多劫修故成佛。放光非一，故言光光。告千葉上淨穢土佛，汝各轉化一切眾生，佛等展轉說也。
爾時千花上佛、千百億釋迦，從蓮花藏世界赫赫師子座起，各各辭退，舉身放不可思議光，光皆化無量佛。一時以無量青黃赤白花，供養盧舍那佛，受持上說心地法門品竟，各各從此蓮花藏世界而沒。
自下大段第二，化傳說中，有二：報恩故，別化故。此初也，法可重故。
沒已，入體性虛空花光三昧，還本源世界閻浮提菩提樹下，從體性虛空華光三昧出。出已，方坐金剛千光王座，及妙光堂，說十世界海。復從座起，至帝釋宮，說十住。復從座起，至焰天中，說十行。復從座起，至第四天，說十迴向。復從座起，至化樂天，說十禪定。復從座起，至他化天，說十地。復至一禪中，說十金剛。復至二禪中，說十忍。復至三禪中，說十願。復至四禪中摩醯首羅天王宮，說我本源蓮花藏世界盧舍那佛所說心地法門品。其餘千百億釋迦，亦復如是，無二無別。如賢劫品中說。
第二、別化也，各還本土別化眾故。於中有二：傳上賢聖內門行故，傳初發心外門戒故。初亦有二：經家總序故，別釋故。此初也。
其三昧名，如前已釋。大小乘機，所見不同。菩薩眾見初成佛已，往第四禪大自在天王宮，放光接眾，事盧舍那，聽心地品，還來樹下，出定而說十世界海。菩提樹者，畢鉢羅樹，在伽耶城西南二十四里。金中精窂，名曰金剛。可宜金剛體之座也。光中最勝，名光王座。妙光堂者，即華嚴云普光堂也，因佛放光而立名也，在摩伽陀國寂滅道場界，去菩提樹三里也。滅生死處，名寂滅道場。十世界海者，華嚴第二云：蓮華藏世界海，次東方有世界海，名淨勝光莊嚴，中有佛剎，名眾寶金剛藏。如是十方各說異名，廣如彼說。除蓮華藏，言十世界海。世界海量，如前已說。
十住、十行、十迴向者，即前所說十發趣等。十禪定者，此文次第當四善根，一向修慧，故偏說定。禪那，此云寂靜。其十者何？如華嚴經·十定品說。善戒經·第六·禪品中有十寂靜清禪：一、世法寂靜淨禪等。彼十何義？頌曰：漏無漏近分，根本與勝進，入住出邊際，決擇分為十。準此，上卷十金剛者，即十迴向，四天中說。何故色界重說迴向？北并州真藏師云：色界所說，諸位通行。如華嚴三十九，說十金剛心，謂菩薩發如是心，我當覺了三世一切諸法悉無有餘，是第一發金剛心，乃至廣說。
十忍者，瑜伽·忍品云，清淨忍有十，如彼廣說。又善戒經·忍品說十。十願者，如華嚴說。發菩提心經，下當引釋。
爾時釋迦牟尼佛，從初現蓮花藏世界，東方來入天王宮中，說魔受化經已，下生南閻浮提，迦夷羅國。母名摩耶，父字白淨。吾名悉達，七歲出家，三十成道，號吾為釋迦牟尼佛。於寂滅道場，坐金剛花光王座，乃至摩醯首羅天王宮，其中次第十住處所說。時佛觀諸大梵天王網羅幢，因為說無量世界猶如網孔，一一世界，各各不同，別異無量。佛教門亦復如是。吾今來此世界八千返。
第二、別釋。謂有疑云：從初成佛，何時說耶？故今釋云：此化釋迦，初蓮華界，從本佛現，自東來入兜率天宮，說魔受化經已，下生入胎，乃至號吾釋迦牟尼佛，此舉成道也。餘諸經云，樹下降魔。云何此經，魔受化已，方始下生？解云：魔眾非一，化有前後。如大集經云，魔王有百億。若一已伏，更無餘者，佛滅度後，誰亂結集？為顯力勝，時時降魔。如華嚴云，為顯菩薩功德之力不可壞故。下閻浮提者，入胎相也。梵云瞻部，此云勝金。如阿含經·閻浮提品：閻浮樹下有金，厚四十由旬，號曰勝金，金中勝故。即閻浮檀金也。摩訶摩耶，此云大術。七歲出家等者，此經應錯，既說娶嫁方出家故。西域傳云，諸部見聞不同也。其正義者，如金光明記。寂滅道場已下顯時。謂成佛已，從第四禪，事盧舍那，受心地法，還來道場，說十世界海。如次前說，歷十住處。乃至第十，摩醯首羅天王宮中說心地時，諸大梵王，供網羅幢。因此說法，乃至告言，吾今來此世界八千返。
為此娑婆世界，坐金剛花光王座，乃至摩醯首羅天王宮，為是中一切大眾，略開心地法門品竟。復從天王宮，下至閻浮提菩提樹下，為此地上一切眾生，凡夫癡闇之人，說我本盧舍那佛心地中，初發心中常所誦一戒光明。
大段第二，誡惡行門。於中有三：開序故，正說故，流通故。初亦有三：時處故，勸策故，結戒故。此初，經家序時處也。為化此娑婆界，從金剛座，乃至四禪所化類故，說心地竟，復還樹下，始說如下菩薩戒本。戒破罪闇，名為光明。
金剛寶戒，是一切佛本源、一切菩薩本源、佛性種子。一切眾生，皆有佛性。一切意、識、色、心，是情是心，皆入佛性戒中。當當常有因故，有當當常住法身。如是十波羅提木叉出於世界，是法戒，是三世一切眾生頂戴受持。吾今當為此大眾，重說十無盡藏戒品，是一切眾生戒，本源自性清淨。
第二、法王勸策。於中有二：策發故，勸信故。此初也。佛舉戒云金剛寶者，堅牢能持一切功德，令不漏失，破諸惡故。因果萬德，以戒為初，名曰本源，如下廣釋。佛性種子者，戒實性也。意謂末那，識即六識，心謂第八，色即五根。凡有如是情及心者，皆入佛性，當得作佛。所以者何？當當常有因故，有當當常住法身。三菩提因，重言當當。其當果因，法爾有故，有當當報化，及常住法身。如是十戒出於世界等者，釋迦傳說，出現於世，則是法戒，應受持也。由此顯自佛性果故，故今為此大眾傳說。言一切眾生戒，本原自性清淨者，舉戒實性，表諸眾生皆有佛性，故得成佛也。
經：爾時盧舍那佛至自性清淨已下十一頌半，第二、勸信。信為入法之本，戒為住法之原，所以說偈，更令信戒。
然菩薩戒略有三門：一、受得門，二、護持門，三犯失門。
初、受得者。六道眾生，但解師語，要須先發大菩提心，謂誓定取無上菩提，窮未來際，利樂有情。如瑜伽云：菩提心者，決定希求，以為行相，故無上菩提、一切有情義利為境。發此心已，有二種受：一者一分受，隨其受者意樂所堪，或受一戒或多，皆得成戒，名為菩薩。不同聲聞，必總受持，若其一分，不名比丘。謂令現身得阿羅漢，圓滿軌則，建立學處，十戒、具戒，各必總受。若凡若聖，受學一軌。即由此義，簡擇人器，除有遮難及餘趣也。菩薩不爾，隨分戒故。謂凡必無現身成佛，要經無數大劫修故，從但解語，乃至金剛，隨其位力，漸漸修滿，如成山海，塵滴為初。既大菩提無德不攝，欲成彼聚，何善非因。即由此義，不擇趣生，但解師語，發心皆得。雖但解語，唯受一戒，猶勝二乘一切功德。羅漢功德，但為自身，於有情界，無有恩分。菩薩一戒，為度一切，無一眾生不荷恩故。二者全分受，謂三聚戒。攝律儀者，斷一切惡。惡謂一切應斷捨法，從初發心斷殺生等，三賢、十聖伏斷二障，乃至佛捨生死法故。攝善戒者修一切善。善謂一切應修證法，從初發心隨分所學，三賢、十聖各十勝行，乃至佛證二轉依故。饒益有情者，度一切眾生。從初發心隨分教化，窮未來際，度一切故。非諸凡夫即能一切三聚頓誓，漸修滿故。如是無礙所發願行，於諸願行最無上故。隨所生處，心其中王。然無畢竟堪為其果，唯除無上正等菩提。
第二、護持者，略有十門：一、隨心門。隨其宿習，心樂住故。猶如世間，隨其本色，雖一薀水，緣碧等異。故先固一，漸具餘行。如本業云，若受一戒，名一分菩薩，乃至具受，名具分菩薩故。然佛所制，應漸遍學，由此第二，有遍學門。如瑜伽說：聲聞自利，尚護他心。況諸菩薩，利他為先，故應遍護諸譏嫌戒。然智論云：新行菩薩，不能一世一時遍行五度。如護三衣，不能施等。由此第三，有隨性門。相違學處現在前時，唯護性戒，縱遮戒故。如攝大乘，菩薩性罪不現行故，與聲聞共相似；遮罪有現行故，與彼不共。然瑜伽云：若有勝利，性罪現行。由此第四，有隱密門。如攝大乘，行十惡故。就中瑜伽，但開七非，然其第三，但非性罪，於無屬女，許欲行故。攝大乘論通開邪行，以言十惡見利行故，如殺生等隨一攝故。然莊嚴云：由利群生意，起貪不得罪，瞋則與彼違，恒欲損他故。由此第五，有順勝門。愛順大悲，故罪為劣；瞋彼相違，罪為重故。如瑜伽云：是諸菩薩，多分應與瞋所起犯，非貪所起。乃至廣說。又智論云：菩薩不惱眾生為戒。不同聲聞求現涅槃，婬欲雖不惱眾生，繫縛心故，立為大罪。菩薩不求現世涅槃，往返生死，具資糧故。然瑜伽云：若欲斷彼生起意樂，發勤精進，煩惱熾盛，蔽抑其心，起瞋蓋等，無所違犯。由此第六，有意樂門。由意樂力，惡無犯故。如十住論，慳心不解，不能施時，謝今未熟，後當施故。然經亦說：護戒之心，如惜浮囊，及草繫者。由此第七，有怖畏門。見微遮罪，如性罪故。然涅槃云：於乘緩者，乃名為緩。於戒緩者，不名為緩。由此第八，有成勝門。作善有勝，且放止故。然莊嚴云：雖恒處地獄，不障大菩提。若起自利心，是大菩提障。由此第九，有護障門。雖有作善，護小乘故。如大般若云：若菩薩設殑伽沙劫受妙五欲，於菩薩戒，猶不名犯。若起一念二乘之心，即名為犯。解云：雖貪所污，大心不盡，無無餘犯，故名無犯。然文殊問經云：若以心分別男女、非男女相，是菩薩波羅夷罪。由此第十，有究竟門。若取法相，非究竟故。如大般若，應以不護，圓滿淨戒波羅蜜多，犯無犯相，不可得故。
第三、犯失者。謂菩薩戒，無無餘犯，如有一分受，有一分持故。不同聲聞犯一重時，便破一切，失比丘性。如本業經，一切菩薩凡聖戒，盡心為體。是故心盡，戒亦盡。心無盡故，戒亦無盡。心謂期心，若不放捨無盡戒願，無有盡犯無邊戒故。由此轉生，戒亦恒隨，運運增長，乃至成佛。猶如河水，日夜不停，運運遷流，自到大海。唯除故捨大菩提心，彼既心盡，戒亦盡故。然犯重戒，略有二種：一、破，二、污。若以上品煩惱纏犯，隨所犯支，失戒律儀。若中下纏，唯污不失。如瑜伽云：若諸菩薩毀犯四種他勝處法，數數現行，都無慚愧，深生愛樂，見是功德，當知說名上品纏犯。非諸菩薩暫一現行他勝處法，便捨菩薩淨戒律儀，不同聲聞一犯即捨。又上纏犯，雖失淨戒，經說即懺亦得重受，不同聲聞如斬頭者，現身不能復入僧數。廣引教理，如宗要釋。
且止傍論，釋頌二門：謂初六頌，傳誦本師門，釋迦傳誦本師序故；後五頌半，末主顯揚門，釋迦自演戒宗要故。初亦有二種：初五頌，顯主尊勝門；後之一頌，讚戒功能門。初亦有二：初二頌半，現身本末門；後二頌半，說法本末門。
我今盧舍那，方坐蓮華臺。
現身本末門，略有四重。此初、他受用身。傳說此身應第二地。戒波羅蜜，此經宗故。非自受用，華嚴等說彼無邊故。方者，正也。千葉臺總成二地菩薩淨土，此中臺上是身所居，千葉即是所化部落。如仁王云，信忍菩薩，百佛、千佛、萬佛國中，化現百身、千身、萬身。十地經云，二地菩薩入千世界，見千佛故。於此臺上，別有佛座。此千葉臺，有說是座，非也，上卷別說盧舍那佛坐百萬蓮華赫赫光明座上故。既說我住蓮華藏世界海，其臺周匝有千葉，一葉一世界，我化為千釋迦，復有百億須彌，明知是土。有難；彼土豈狹彌陀圓光，經說彼佛圓光如百億三千大千世界故。此難不然，佛光不定，釋迦亦照無量剎故。或既言如，但比廣大，未必量同，如眼喻海。故知百萬蓮華為座。何故諸佛蓮華為座？表佛雖在世，如不著水故。
周匝千華上，復現千釋迦。
第二、淨土化身。傳說此身應地前機。有說唯四善根方生淨土，理未必然，淨土經說餘亦生故。淨穢同處，隨業異見。猶如四識，等事心異。如說鶖子所見山河，螺髻梵王反寶土故。
一華百億國，一國一釋迦。
第三、穢土化身。言一國者，一須彌界，以世界別南洲現故。瑜伽論云，一大千有百俱胝界。雜集云，一俱胝量，當於百億。何故此中唯言百億？億有多種，瑜伽且依十萬為億，此經千萬，故不相違。此依麁相，且說一類須彌世界。據實，樹形、人形、倒及側等，各隨其類，遍滿諸方，異類無礙。如因陀羅網，重重無盡，出過思議之表，然皆攝在蓮華臺藏世界海中，並盧舍那轉法輪處。
各坐菩提樹，一時成佛道。如是千百億，盧舍那本身。
第四、舉淨穢土。機根頓熟，一時重化，攝末歸本。如上卷云千華上佛是吾化身，千百億釋迦是千釋迦化身故。
千百億釋迦，各接微塵眾，俱來至我所，聽我誦佛戒，甘露門則開。是時千百億，還至本道場，各坐菩提樹，誦我本師戒。十重四十八。
第二、說法本末。盧舍那身雖非凡境，加力見聞，接眾而至。既貫三際之則，非隨時宜所制，故說我誦，不言說也。味中之上，名為甘露，故喻樂中最極涅槃。戒則出苦證樂之門，故言聽誦，甘露門開也。或說，戒經名之為門，所詮之戒名為甘露，教能開理，出三界門，對機而顯，是為開也。凡心易竭，勝影難留，故歸本處，誦本師戒。此中本師，謂即本身，或可戒法名為本師，佛所師故。
戒如明日月，亦如瓔珞珠。微塵菩薩眾，由是成正覺。
此即第二，讚戒威力門也。戒破罪闇，猶如日月；莊嚴行者，如瓔珞珠。如遺教云：慚愧之衣，於諸莊嚴最為第一。或說，性戒明如日月，遮戒莊嚴如瓔珞珠，破性罪闇，嚴性戒故。萬行之始，以戒為本。萬行之終，菩提為果。是故三際皆由戒成佛，三聚如應成三德故。如瑜伽云：如是所集福智資糧，更無餘果可共相攝，唯除無上正等菩提。
是盧舍那誦，我亦如是誦，汝新學菩薩，頂戴受持戒，受持是戒已，轉授諸眾生。
自下，末主顯揚門。此有四門：一、展轉開化門，二、所成戒相門，三、能受有情門，四、開許廣說門。此即初也。謂上六頌，本師誦出。如我傳誦，汝亦應爾。戒手相接，佛種即不斷也。
諦聽我正誦，佛法中戒藏，波羅提木叉。大眾心諦信，汝是當成佛，我是已成佛。常作如是信，戒品已具足。
第二門也。世尊所制一切禁戒，上乘、下乘，皆從此出，故言佛法中戒藏也。簡定道戒，故言波羅提木叉。梵云波羅提，此云別也。若具應言毘木叉，此云別解脫。別出非故，名別解脫。又遺教云：戒是順解脫之本，故名波羅提木叉。若受菩薩戒，謂由此戒，我當成佛，猶如釋迦。由戒已成，便不起餘不同分心，爾時名為戒品具足。善思分限，名為戒故。如本業云：一切菩薩凡聖戒，盡心為體。其心若盡，戒亦盡。心無盡故，戒亦無盡。此中心者，大乘心也，非諸退乘及未發心之所能得。
一切有心者，皆應攝佛戒。眾生受佛戒，即入諸佛位，位同大覺已，真是諸佛子。
第三門也。應者，容也。有障無性，不成戒故。此戒最勝，何易聲聞，誰言易得，難發心故。無上菩提，無德不攝，發心所修，無善不因。故有心者得發大心，所有願行皆成因性。即入諸佛位者，佛位有二：一、發心滿位，二、行果滿位。今入初故。初發之願，無不周圓，與佛無異，言同大覺，如契經云發心畢竟二無別故。已得此位，真是佛子，從佛法生，紹佛位故。頌曰：方便父信種，般若母禪胎，慈悲為養母，佛子紹位生。廣說此義，如攝大乘。
大眾皆恭敬，至心聽我誦。
其第四門，如文可解。
爾時釋迦牟尼佛，初坐菩提樹下，成無上正覺已，初結菩薩波羅提木叉。孝順父母、師僧、三寶，孝順至道之法。孝名為戒，亦名制止。佛即口放無量光明。是時百萬億大眾，諸菩薩、十八梵天、六欲天子、十六大國王，合掌至心，聽佛誦一切佛大乘戒。
自下第三，結戒序中，有二：初經家序，後世尊序。此即初也。言爾時者，從天宮來應現時也。釋迦，此云能；牟尼，即寂也。菩提樹者，在摩伽陀國。於此樹下，有金剛臺，此下證覺，名菩提樹。何故初頓結者？三乘萬行從此生故，三際決定不待犯故。不同聲聞隨時漸制，如文殊問經及涅槃經云，先預制戒，世間生疑故。如補衣，隨破隨補。今菩薩戒則不如是，故初成佛，初結此戒。依十地論，成道初七日，自受法樂；第二七日，方起言說。今云初結，應第二七。孝謂養育，順即恭敬。知恩報恩，即是孝道。恩有二種：一、滋長生身恩，謂即父母；二、長養法身恩，即師僧等。以財法二，如應敬養。此中師僧、三寶、至道，如次助伴、所依、所緣，所以別舉。孝名戒，亦名制止者，孝為百行之本，先王要道；戒為萬善之基，諸佛本原。善從此生，孝名為戒。惡從此滅，亦名制止。所以孝、戒，名異義同。言即口放等者，放光招眾，放無量光，而招有緣，表無礙門，照導長夜。言大戒者，大乘戒也，是以此中無聲聞眾。
佛告諸菩薩言：我今半月半月自誦諸佛法戒。汝等一切發心菩薩，乃至十發趣、十長養、十金剛、十地諸菩薩亦誦。是故戒光從口出，有緣非無因故。
自下佛序，如次序成師、法、弟子三輪相也。師有二種：一、本，謂佛；二、末，菩薩。故言我誦，汝等亦誦。半月誦者，雖師隱沒，依法住故。增即易退，減即難進。為不退戒，進修定慧，是故半月，不增不減。如遺教云：波羅提木叉，是汝等師。若我住世，無異此也。言發心者，十信位也，行實有退，非三賢之正位。十發趣者，十住也，三賢初故。十長養者，十行也，長養聖胎故。十金剛者，十迴向也，攝五力故。本業下卷，皆地前故。戒能破暗，以光為瑞，常所誦持，從口而出，故說有緣非無因也。
光光非青、黃、赤、白、黑，非色非心，非有非無，非因果法。是諸佛之本源，行菩薩道之根本，是大眾諸佛子之根本。是故大眾諸佛子，應受持，應讀誦，應善學。
此第二，法也。此中光光，謂諸戒也，從喻瑞相而得名故。戒雖名色，而非顯形，以依善思分限立故。無質礙故非色，無緣慮故非心，不離緣故非有，不即緣故非無。以非有故，非因果法。以非無故，諸佛本原。佛本原故，菩薩根本，以與因果作根本故，由此時眾亦為根本。是以佛子，初受後持，誦文學義。
佛子諦聽，若受佛戒者，國王、王子、百官、宰相、比丘、比丘尼、十八梵天、六欲天子、庶民黃門、婬男、婬女、奴婢、八部鬼神、金剛神、畜生，乃至變化人，但解法師語，盡受得戒，皆名第一清淨者。
此即第三，所被弟子。言比丘者，先受聲聞。有說迴心受戒時轉成菩薩戒，非也，彼依餘乘種子立故。但前小戒有助大力，菩薩乘心別種子生，於彼所熏，別起無表。十八梵者，色界眾也，謂三靜慮各有三天，第四有九故。無想初後，許有心故。善戒經云：要先發菩提心，方得受菩薩戒。如何淨居亦得受戒？有說，十八言總意別，如一比丘名六群。有說，除無想、淨居，別有十八梵，如本業經，下三靜慮各有四天，第四六故。有說，據實亦有成佛，然唯識論總成色界有迴心已，傍述未建立迴向菩提聲聞教，云若依般若，不發大心，即五淨居無迴心者，不謂了義亦無迴心。於中且依受不共戒，許黃門等亦受得戒。若遍學行別受七眾，當知遮難同聲聞受。有問：若黃門等亦受得戒，何故經云：若言不受優婆塞戒、沙彌戒、比丘戒、得菩薩戒，無有是處。譬如重樓，不由初級，得第二級，無有是處。彼自解云：必由律儀，得後不共二菩薩戒，故作是說，未必菩薩先發小心。皆名第一清淨者，如論超勝諸羅漢故。何故爾者？如般若言：二乘善根猶如螢火，唯照自身。大乘善根猶如日光，導一切故。
佛告諸佛子言：有十重波羅提木叉，若受菩薩戒，不誦此戒者，非菩薩，非佛種子。我亦如是誦。
第二、正說分。此有二：初重，後輕。初中有三：總標故，別誦故，結成故。總中有二：舉數制持故，示相勸學故。此初也。
瑜伽立四，如宗要釋。若善生經，依在家眾，唯說前六，以麁顯故。依善戒經，出家菩薩立有八重，即此十中初四、後四，以共不共根本重故。此經、本業，總立十重，以通攝故。頌曰：四身三語意亦三，由貪瞋癡四二一，三語由三得究竟，婬瞋邪見亦非情。十中，四以身業為體，智論十三云，酒及前三，俱身戒故。第四、六、七，語業為罪。餘三語，隨相為第六、七故。然有業道非他勝處，謂染、歌等綺語所攝。此一一重，各容貪、瞋、癡為方便。盜、婬、酤、慳，由貪究竟。殺、瞋，由瞋。邪見，由癡。餘三，由三。於他名利，由嫉讚毀，瞋究竟故。婬、瞋、邪見，或從非情。婬屍未壞，是非情類故。餘唯情邊，方結重罪。雖盜非情，主邊結故。復次頌曰：皆自於他造，他於他亦然，自於自有五，他於自唯婬。自於他邊，一切應造。他向於他，亦容具十，謂教他人向他造故。自於自造，傳說有五，殺、婬、慳、瞋及以邪見。謂捨利他，自死為罪。律云：弱背自婬面門善生經云：自施不成施，自慳即成慳。於自發憤，謗理性等，皆自犯故。他於自造，婬有餘無。被賊所污，順生愛染，亦為犯故。頗有犯罪，自亦不作，不教他作，有謂隨喜。頗有不發身語意業，得犯戒罪，有謂不作所應作等。此等問答，廣如宗要持犯門說。
已辨傍義，應釋本文。如是十重，受而不誦，即迷持犯，失菩薩行。既非菩薩，寧佛種子？我已果滿，猶如是誦，況新學者？此中意也。
一切菩薩已學，一切菩薩當學，一切菩薩今學。已略說菩薩波羅提木叉相貌，應當學，敬心奉持。
第二、示相勸持門也。涅槃經云：聲聞戒中，佛知時宜，說輕為重，說重為輕。大智論云：毘尼皆為世俗攝意，不論實相，為護佛法故，不觀後世罪多少。又後世罪重，戒中便輕，如道人殺牛羊等。讚歎女人，戒中重，後世罪輕。乃至廣說。菩薩不爾，實重說重，理輕說輕。法性常然，貫三際故。是謂菩薩別解脫相，欲取大果，宜敬心持。如遺教云：若勤精進，事無難者。譬如小水，常流穿石。無為空死，後必有悔。譬如良醫，知病說藥。服與不服，非醫咎也。
佛言：佛子，若自殺，教人殺，方便殺，讚歎殺，見作隨喜，乃至呪殺。殺因、殺緣、殺法、殺業。乃至一切有命者，不得故殺。是菩薩應起常住慈悲心、孝順心，方便救護一切眾生。而反自恣心快意殺生者，是菩薩波羅夷罪。
第二、別誦。此初十戒，各二門說：一、顯制意，二、釋經文。
初、制意者。世間所畏，死苦為窮。損他之中，無過奪命。如智論云：設滿世界寶，無有直身命。是則菩薩濟物為心，而施極怖，便失其性。如瑜伽云：若問菩薩以何為體，應正答云大悲為體。由此最初制斯戒也。猶如聲聞出苦為先，初制欲貪，最為重戒。
第二、釋文者。經有四門：一、違犯相門，二、違犯性門，三、境界事門，四、結成罪門。
初者，如經若自殺至呪殺，此即違犯差別相故。
違犯性者，如經殺業至殺緣故，謂具五支必成犯故。此中殺業，即究竟也；殺法，方便；殺因，意樂及煩惱也；殺緣，事也。依此，有說不成業道，不入犯重。如瑜伽說：菩薩若見欲作重罪，發心思惟：我若斷彼惡眾生命，當墮地獄。如其不斷，彼罪業成，當受大苦。我寧殺彼，墮那落迦，終不令其受無間苦。如是於彼，或以善心，或無記心，知此事已，為當來故，深生慚愧，以憐愍心，而斷彼命。由此因緣，於菩薩戒無所違犯，生多功德。此闕煩惱，故無違犯。意樂善故，生多功德。今解不然，不成業道，亦成犯故。如諸有命，皆犯重處。雖想顛倒，而犯重故。況隨分戒，隨位制別。如文殊問經說此戒云：若受出世間菩薩戒，而不起慈悲心，是菩薩波羅夷罪。於諸犯處，論除三人，謂心狂亂、重苦、無戒。傳說，亦應除無憶念，及有勝利。轉生不能憶，雖作無犯故。諸有勝利處，一切無犯故。
言境界事門者，如經乃至一切有命者不得故殺故。聲聞戒中，唯取殺人。今不簡趣，故言乃至，彼隨事重，今約理制。如涅槃經，佛告阿闍世王言：大王，汝王宮中，常勅屠羊，心初無懼。云何於父，獨生懼心？雖復人獸尊卑差別，寶命重死，二俱無異。若中彼壽盡剎那殺，如何得罪？文殊問經說得同罪，以加彼苦，緣具足故。廣如彼說。違教之罪，輕重雖同，隨心境等，業有輕重。如論廣說。問：自品煩惱，勢力應等，何故善生云：貪殺生輕，瞋次，癡重。答：麁細雖等，所違有異。違於出離，大乘正理。如其次第，貪等為重。經約相通，且癡為重。
結成罪門者，如經是菩薩至波羅夷罪，以對正行，翻結罪故。常住慈悲心者，下緣群生傷愍心也。有情法爾種性繫屬，屬我之類，由我沒故。孝順心者，上緣勝品慚愧心也。以諸菩薩為度於我，無量劫受大苦行故。菩薩應起如是二心，而快恣心殺生，犯重。律云：聲聞，人作人想，得波羅夷；非人人想，但偷蘭遮。菩薩不爾，但於有命故意殺生，皆波羅夷。波羅夷者，此云他勝處。善自，惡他。惡法所勝。戒是持犯所依，名處。
此文略意，謂彼彼相差別，犯中以五緣犯，翻正得罪。餘諸戒文，準此應釋。此中諸戒，依主為名。
若佛子，自盜，教人盜，方便盜，呪盜。盜因，盜緣，盜法，盜業。乃至鬼神、有主、劫賊物，一切財物，一針一草，不得故盜。而菩薩應生佛性孝順心、慈悲心，常助一切人生福生樂。而反更盜人財物者，是菩薩波羅夷罪。
此中第一、制意者。施攝六度，廣濟群生。盜正壞檀，二利俱喪。世間醜謂盜也，如應障道，廣招苦故。寧應捨身，以避斯咎。何以少財，自辱二世？故損依報，次正報制。
第二、釋文，於中亦四。
初門者，如經自盜至方便盜故。讚歎、隨喜，略而不論，理應有故。
其第二門，如前應知。此世間門，若出世戒。文殊問經云：若於他物，心起盜想，犯波羅夷。
境界事門者，如經乃至鬼神至不得盜。此中攝重，故言乃至。
然有主物，略有五種：一、三寶物，二、屬人物，三、畜生物，四、鬼神物，五、劫賊物。其有主言，攝前後也。僧祇律云：知事人互用三寶物，佛言波羅夷。寶梁經云：佛、法二物，不得互用。於佛法物，無有主故，復無可白。不同僧物，常住、招提，互有所用；營事比丘，和僧得用。若用僧物修治佛塔，僧若不和，勸俗修理。若依此文，前僧祇律，約僧不和，皆言犯重。互用尚爾，況盜心取？若爾，何故涅槃經云：盜佛物者，若知不知，犯偷蘭遮。以佛於物，無我所故，無惱害故。漢地傳說，約無守護，經說偷蘭。若有守護，互用尚重，況盜何輕？故善生經望護人結重。然涅槃經說小乘戒。菩薩不爾，但有主物，皆犯重故。凡三寶物，難可掌之，制聽持犯，難可委故。如大集言，佛聽二人，一、阿羅漢，二、須陀洹。又有二人，一、持戒識知，二、畏罪慚愧。然菩薩戒，亦用佛物。如瑜伽說，菩薩先於所畜資具，為作淨故，以淨意樂，捨與十方諸佛菩薩。見來求者不稱道理，言此他物，軟言發遣。若當正理，應作是念：諸佛菩薩，無有小物於諸眾生而不施者。如是知已，取淨施物，施來求者，令所願滿。由此等教，和上云：軌則雖如小乘律說，然如殺生，有利應行。諸佛出現，皆為興法。興法之意，皆為眾生。興法利生，何所不用？除有染心，及無勝利。但小乘戒不得互用，雖佛即法，違施意故。然四分云：供養佛塔食，治塔人得食。五分云：若白衣入寺，僧不與食，便起嫌心，佛言應與。又僧祇云：若損者、益者，應與。十誦供給王、大臣、賊。小乘狹小，猶見損益。何況大乘，不可一定。
問：十誦云：偷佛舍利，淨心供養，自作念言：於彼亦師，於我亦師。如是意者，不犯。若盜賣者犯罪。何故盜法，律中結重？法亦師故。
答：佛得遙申敬，法對方生解。然菩薩戒，知彼不用，淨心盜學，理應無犯。知障彼善，盜佛亦重。
問：瑜伽、俱舍云，劫奪僧物，破僧同類。何故大集，盜僧物者，罪過五逆？方等經云：四重五逆，我亦能救。盜僧物者，我所不救。
答：所望各別，破僧暫時。且現前僧，盜和合財，普障三世常住僧道。非親障聖，故名同類。
言劫賊物者，物已屬彼，律不許奪。如律云：賊奪賊物。五分云：有比丘為賊所剝，爭得衣物，然疑問佛，佛言不犯。菩薩不然，如瑜伽云：菩薩見有增上宰官上品暴惡，於諸有情無慈逼惱。起憐愍心，廢增上位。見劫盜賊奪他財物，若僧伽物、率堵波物，執為己有。利樂意樂，隨力逼奪，勿令受用，受長夜苦。所奪財寶，各還其本。乃至廣說。菩薩如是，雖不與取，而無違犯，生多功德，如五分云爭衣比丘。若菩薩戒，由慳財罪，若護彼罪，生多功德。
如是所說，但有主物，於無義利，盜心取，乃至一草，犯波羅夷。若於己物，或無主物，或於有主，迷謂無主，或雖有主，不作盜心，不成盜故。若於己物，謂他而盜，或無主物，謂有主物，傳說約心結重方便，彼物實非犯重境故。若於有主，迷謂無主，後知不還，或於人物，謂非人物，或求餘物、餘人物替，傳說皆重，是犯境故。云何名為無主物耶？如他棄等；善見論云，子作惡事，父母趁出，後父母死，其物無主；婆娑等云，二國中間伏藏等也。若爾，百姓取山林等，應盜王物？不爾，國王擬養彼故。聲聞法中，五錢方重。今欲簡異，言一針草。
言菩薩下，第四門也。孝順慈悲，名為佛性。菩薩由此，異二乘故。生福者，利益故。生樂者，安樂故。而盜人物，生彼煩惱，故違利益。奪命緣故，亦違安樂。如智論十三，頌曰：一切諸眾生，衣食以自活。若劫若奪取，則為劫奪命。
若佛子，自婬，教人婬，乃至一切女人不得故婬。婬因，婬緣，婬法，婬業。乃至畜生女，諸天、鬼神女，及非道行婬。而菩薩應生孝順心，救度一切眾生，淨法與人。而反更起一切人婬，不擇畜生，乃至母、女、姊妹、六親行婬，無慈悲心者，是菩薩波羅夷罪。
初、制意者。生死牢獄，婬為枷鎖，深縛有情，難出離故。如智論云：婬欲者，雖不惱眾生，繫縛心故，立為大罪。瑜伽論云：諸愛之中，欲愛為最，若能治彼，餘自然伏。如制強力，劣者自伏。然此欲法，有三種過：苦而似樂故，少味多災故，不淨似淨故。
初者，頌曰：不忍煩惱病，行婬似樂生。猶如抓疥病，於苦樂想生。如抓疥者，以苦為樂。欲所生樂，應知亦然。已離欲者，見欲為苦，如無疥者，疥樂為苦。然諸欲塵，其性虛偽，能誑眾生，恒生燒害。如世尊言：欲如枯骨，乃至亦如樹端爛菓。如齒骨故，令無飽期。如段肉故，無定屬主。如草炬故，憂火恒燒。如火坑故，增長渴愛。如蟒毒故，賢聖遠避。如夢見故，速趣壞滅。如借嚴具故，但託眾緣。如熟菓故，危所依地。如是應觀苦而似樂。
云何諸欲少味多災？頌曰：猶如羅剎女，如怨詐示親，誑心生惡業，招苦障涅槃。如羅剎女，交已致食。亦如怨士，詐親加害。五欲怨賊，亦復如此，燒亂迷心，害於慧命，招無量苦，障涅槃樂。如菩薩藏經第十云：習近欲時，無惡不造。受彼果時，無苦不受。愛河欲海，漂溺無岸。死生之波，長流莫絕。一切怨害，皆從欲生。愚人所貪，如蛾投火。五百登空，失通而落。一角仙人，被女人捉。是以律云：可畏之甚，無過女人。寧以男根內毒蛇口，蛇害一肉身，女害法身故。又龍樹說：巧察人意，女人為智。不觀餘得失，但以欲為親。清風猶可捉，女心難得實。終無厭期，感生無窮，生死長夜，會離之悲，六趣無己。是謂諸欲少味多災。
云何欲塵不淨似淨？頌曰：肉身雖不淨，似淨誑愚夫。樂穢而無厭，似猪樂淤泥。此身不淨，累骨所成。血肉便穢，薄皮所持。八萬戶蟲，一戶九億，種種臭穢，九孔流漏。不淨似淨，謂皮上分白膏、熱血交所重映，誑心媚眼，種種燒害。然諸愚夫曾無厭背，似猪竟日不離淤泥。所以今制，隨應莫犯。
第二、釋文中。違犯相門者，如經自婬至不得故婬。聲聞法中，自婬方重。今菩薩戒，教他亦重。如小乘教，自行方業道。大乘教中，媒他亦業道。通制二眾。言一切女人，據實，在家唯制邪行，非但障道，招惡趣故。云何邪行？如瑜伽云：女不應行；設所應行，非支、非時、非處、非量、若不應理。一切男及不男、母等，名為所不應行。除產門外，皆名非支。若穢下時，胎圓滿時，飲兒乳時，受齊戒時，或有病時，謂有病不宜婬，是名非時。若諸尊重所集會處，或靈廟中，或大眾前，或堅硬地，高下不安，此等非處。若過五返，名為非量。不依世禮，名為非理。在家除此於自分行，雖非自婦，若無所屬，在家見利，亦得行婬。如菩薩地云：在家菩薩，見有女色現無繫屬，習婬欲法，繼心菩薩，求非梵行。菩薩見已，作意思惟：勿令彼恚，多生非福。若隨其欲，便得自在，方便安處，種善捨惡。住慈愍心，行非梵行。雖習如是穢染之法，而無所犯，多生功德。出家不爾，護聲聞故。
言違犯性門者，如經婬因、婬業、婬法、婬緣，且依麁相，制初業故。若就出世，涅槃經云：雖不交女，壁外遙聞女瓔珞聲，心生愛著，成欲破戒。優婆塞戒經云：菩薩想女人身上瓔珞等，皆波羅夷。當知此皆依地上制，如文殊問經云，菩薩出世戒，若以心分別男女、非男女相，是菩薩波羅夷故。
境界事門者，如經乃至畜生女至及非道行婬。女三男二，正是境也。以行餘處，不犯重故。言諸天者，魔女等反身為人，婬比丘等。言非道者，法藏師云，除其產門，餘二處也；義寂師云，除三重處，餘支分等。若准律文，於道道想，於道非道想，及疑，皆成重。若與境合，入如毛頭，即成究竟。若為怨逼，開與境合，禁其受樂。今菩薩戒，雖不樂欲，煩惱所制，生樂無犯。
言結成罪門者，如經而菩薩至波羅夷罪，對正結罪故。淨法與人者，菩薩應以離欲法門，施與眾生，度生死苦。
若佛子，自妄語，教人妄語，方便妄語。妄語因，妄語緣，妄語法，妄語業。乃至不見言見，見言不見，身心妄語。而菩薩常生正語、正見，亦生一切眾生正語、正見。而反更起一切眾生邪語、邪見、邪業者，是菩薩波羅夷罪。
初、制意者。智論十五云：妄語之人，先自誑身，然後誑他。以實為虛，以虛為實，虛實顛倒，不受善法。譬如覆瓶，水不得入。如世尊言：妄語覆心，道水不入。又實語人，其心端直，易得出離，譬如稠林曳木，直者易出。瑜伽云：所犯學處重修行支，謂離妄語。妄語翻此，既障善法，顛墜惡趣，後生人間，常被誹謗。過失重故，次身業制。
第二、釋文中。初犯相門者，如經自妄語至方便妄語。言方便者，假託餘事，令他異解。次犯性門者，如經妄語因至妄語緣。此中問答，如大論記。境界事門者，如經乃至不見言見至身心妄語。為簡聲聞，唯大妄語，故言乃至。或見聞等四言說中，攝餘三故。身妄語者，無語動身。心妄語者，謂想倒等。如於不見而起見想，誑言不見，雖稱於事，以覆所知，此即名為以心妄語。又如文殊問經·出世間戒品言：若起妄語心，犯波羅夷。結成罪門者，如經而菩薩至波羅夷罪，菩薩應常自行正語，亦勸他人令生正語。為簡妄語，故言正語。為簡覆想，故言正見。而反自起妄語之時，眾生隨說，故生邪語。他謂為實，故言邪見。隨此心語，有所作故，言生邪業。若為救脫多有情故，覆想正知，而說妄語，瑜伽論云無所違犯，生多功德。不爾，妄語犯他勝處。
若佛子，自酤酒，教人酤酒。酤酒因，酤酒緣，酤酒法，酤酒業。一切酒不得酤，是酒起罪因緣。而菩薩應生一切眾生明達之慧，而反更生一切眾生顛倒之心者，是菩薩波羅夷罪。
初、制意者。耽酒放逸，後必有悔。失自正念，違本心故，作不應作，言不應言，無惡不造。制勿施人。此不共戒。或對五戒故，今第五制酤酒戒，餘如前說。
具緣成犯中，欲樂者，以酒與人，求利心也，酒已屬彼，即為究竟。事中言是酒起罪因緣者，唯除破僧，餘惡並起。
若佛子，口自說出家在家菩薩、比丘、比丘尼罪過，教人說罪過。罪過因，罪過緣，罪過法，罪過業。而菩薩聞外道惡人，及二乘惡人，說佛法中非法非律，常生悲心，教化是惡人輩，令生大乘善信。而菩薩反更自說佛法中罪過者，是菩薩波羅夷罪。
初、制意者。說佛法過，必壞他信，失壞菩薩興法利生，況復能招廣大苦果，是故制為他勝處法。如正法念處經云，入拔舌地獄，耕其舌等。大智論云：勝意比丘持戒清淨，聞喜根比丘無戒說偈：婬欲即是道，恚癡亦復然。便生誹謗，陷入地獄。又不思議光菩薩經云：饒財菩薩說賢天菩薩過故，九十一劫常墮婬女腹中生，生已棄之，為狐狠所食。乃至廣說。
第二、釋文。違犯相者，如經口自說至教人說罪過。今此戒中，初門兼攝境界事門。此中初二受菩薩戒，後二聲聞，俱是內眾，人天師故。若實有犯，說過何失？猶有堪作福田義故。如本業經云：有而犯者，勝無不犯。有犯名菩薩，無犯名外道。又十輪云：占匐花雖萎，猶勝諸餘花。破戒諸比丘，猶勝諸外道。說出家人過，若破戒、若持戒、若有戒、若無戒、若有過、若無過，說者過出萬億佛身血。解云：出血不能障道，說僧過時，壞多人信，生彼煩惱，障聖道故。是故菩薩樂求彼德，不樂求失。求失之者，麟角聖上，有失可取。求德之者，斷善者身，有德可錄。如涅槃云：若彼眾生無善可讚，當念佛性而讚歎之。世間無有凡而無失，談人之短，短在己身。如大集經，新發菩薩十六行中云：不說己德而起高心，不說他失而起嫌心。諸法無行經頌云：若見破戒人，不說其過惡。應當念彼人，久久亦得道。
結成罪者，如經而菩薩至波羅夷罪。言常生悲心者，如菩薩地云：憐愍惡人，勝於正行。又云：若憎犯戒，行不饒益，是名菩薩相似功德。故說悲心教化惡輩。
問：下輕戒，云說七逆、十重。如何此重，彼為輕耶？
答：彼向同法說故罪輕，此向異道說故過重。或說彼無事，不能被罪過。此說有實犯，故制為重罪。
若佛子，自讚毀他，亦教人自讚毀他。毀他因，毀他緣，毀他法，毀他業。而菩薩應代一切眾生受加毀辱，惡事自向己，好事與他人。若自揚己德，隱他人好事，令他人受毀者，是菩薩波羅夷罪。
初、制意者。且孔丘云：吾有一言，可以終身行之：己所不欲，勿施於人。此戒亦爾，雖言讚毀，義通一切。菩薩普為饒益有情，正發無上菩提大願，誓處生死，受無量苦。反施惡他，失壞大乘。所以偏制，為根本重。
第二、釋文中。違犯相者，如經口自讚毀他。必有讚毀，方重罪故。別讚、別毀，別得兩輕，猶如別時別取四錢。餘四句等，如宗要記。違犯性者，如經毀他因至毀他緣故。次前及此，隨相離間、麁、綺語攝，是即隨應究竟應知。妄語雖通，前已制故。略無第三境界事門。然瑜伽云：為欲貪求利養恭敬，自讚毀他，是名第一他勝處法。是即多分以貪究竟。若無所得，但由嫉妬，以瞋究竟。第四門者，如經而菩薩至波羅夷罪。菩薩本願，利他為心。引好推惡，失壞大乘。若人無道，毀菩薩時，如何引惡，好事向他？謂作是念：彼行此事，堅固我戒。我若不忍，惡在己身。
若佛子，自慳，教人慳。慳因，慳緣，慳法，慳業。而菩薩見一切貧窮人來乞者，隨前人所須，一切給與。而菩薩以惡心、瞋心，乃至不施一錢一針一草，有求法者，不為說一句一偈一微塵許法，而反更罵辱者，是菩薩波羅夷罪。
初、制意者。菩薩本願，為有情界，留生死身。既菩薩身屬於眾生，況乎財物，非自所有。故慳施障，破萬行甚深，居意地廣毀六度。是故偏制，為根本重。多求廣施，菩薩所宜。貪不深違，故為輕罪。
釋文中，言菩薩見一切貧窮人來乞者，菩薩地云：見有勝利，而來乞者方應施與，欲以財攝，易化導故。若無利益，設有安樂，不應施與。何以故？若施彼時，雖暫令彼於菩薩所心生歡喜，而後令彼廣作種種不饒益事，謂因施故，令彼多行憍逸惡行，身壞已後墮惡趣故。此中諸句，如七十五，略攝頌曰：設他財法利，不應自法衰。若自但衰物，他財法盛為。
言隨前人所須，一切給與者，七十四云：若貧乏者，於自僕從；若中財者，即於彼所，及貧苦所；若大財者，即於彼所，亦於其餘來求者所，各善分布，而行布施。今此經文，且依第三也。如龍樹云：菩薩身心，應如藥樹，一切雖取根莖枝葉，而不分別由我得益。若爾多財，但彼有益，一切施耶？不爾。頌曰：父母及師長，未許自無能。此亦於一切，一向不應為。菩薩地云：身命乃至毒、刀、酒等，但有義利，一切施與。父母師長，定不應施。何以故？以有恩者，常生頂戴，任屠賣故。言未許者，亦有二種：一、他所有，謂如論說，不應侵奪父母、妻子、奴婢等物持用布施，行有罪福，菩薩相似功德攝故。二、自所有，謂如論說，若不先以正言曉喻，令其歡喜，終不強逼，令其憂惱，施來求者。雖復曉喻，令生樂欲，而不施與怨家、惡者。不以妻子、形容軟弱、族姓男女，施來求者，令作奴婢。此意為顯此亦眾生，平等所愍，不應為彼樂，令此生苦故。若爾，云何須達拏太子，強逼男女，施婆羅門？彼亦曉喻，謂如彼云：兩兒白言：我宿何罪，是國王種，而作奴婢？今乞懺悔。太子語言：天下恩愛，皆當別離。一切無常，何可保守。我得無上平等道時，自當度汝。問：若已曉喻，何不肯去？如彼經云：婆羅門打，血出流地。太子淚下，其地即沸。答：彼非不肯作奴婢，唯待阿孃欲面別，如說：母來不見我，當如牛母失犢子，啼哭竟日向東西。言自無能者，若見由施退菩提行，則不應施。為顯此義，鶖子十解示退之迹，非分慧施，反生退故。如十住論云：出家之人，若行財施，則妨餘善，必多事故。故於出家稱讚法施，於在家者稱讚財施。由此，決定毘尼經云：在家菩薩應行二施：一、財，二、法。出家菩薩應行四施：一、紙，二、墨，三、筆，四、法。得忍菩薩應行三施：一、王位，二、妻子，三、頭目皮骨。然大集云：新發意菩薩，於身、命、財，常作捨想者，欲令漸薰，至堪捨故。如十住論，乞極惜物時，當自勸喻。心猶貪惜者，應辭謝乞者，言：我今是新學，善根未成就，心未得自在，願後當相與。
言有求法者，一句威力，能出苦輪，是故法施勝於財施。如瑜伽七十一、金光明經第二廣說。然菩薩地云：不求勝智，不應施與。廣說法施，如彼應知。
言而反罵辱者，此句通上慳財法也。慳財反罵，便墮餓鬼。慳法招狂，長夜障道。瑜伽論云：現有資財，有來求者，懷嫌恨心，懷恚惱心，不施，染犯。若怠放逸，非染違犯。無違犯者，若無可施物，若求不宜物，若調伏彼，若彼王所匪宜，若護僧制。
問：以何義故，大集經云於身、命、財，常作捨想？頌曰：為身求財集惡行，當歸死滅不知恩，財隨命捨惡業隨，受彼果時無共受。
若佛子，自瞋，教人瞋。瞋因，瞋緣，瞋法，瞋業。而菩薩應生一切眾生中善根無諍之事，常生慈悲心、孝順心。而反更於一切眾生中，乃至於非眾生中，以惡口罵辱，加以手打，及以刀杖，意猶不息，前人求悔，善言懺謝，猶瞋不解者，是菩薩波羅夷罪。
初、制意者。眾生不喜見，無過瞋恚也。故唯不善，必招苦果。菩薩誓捨二乘涅槃，但以憐愍有情界故，瞋障大悲，為根本重。如世尊說，是諸菩薩多分應與瞋所起犯，非貪所起。論釋此中所說密意，謂諸菩薩愛諸有情，增上力故，凡有所作，一切皆是菩薩所作。非作所作，可得成犯。若諸菩薩憎諸有情，嫉諸有情，不能修行自他利行，作諸菩薩所不應作。作不應作，可得成犯。解云：貪實亦犯，故云密意。非謂犯瞋實破一切，勿菩薩有無餘犯故。但舉麁顯相，示深無餘義。上品邪見，遍謗一切，爾時如何殘有餘戒？爾時唯犯一波羅夷，然必引生不同分心。
第二、釋文。犯相、犯性，如前應知。言而菩薩至常生悲心者，勸他令生無瞋善根，自亦應常生大悲心。謂對惡人，便作三念：一念彼人，心性本淨，醉無明酒，著煩惱鬼，不獲己有，此所作耳；二念本願，我為眾生誓證菩提，生死大苦尚不生畏，況此小苦應不忍受？三念彼恩，必由惱害，乃成忍行，彼即成滿我菩提因，何乃背恩，反生瞋害？言以惡口罵辱至猶瞋不解者，如其次第，語、身、意業，雖具三業，今取意罪，以所等起，顯瞋重故。此意地罪，決定時結，由此決定不受悔故。雖非眾生，不來懺謝，瞋不應諫，猶成重罪。有說，據實唯有情邊，以輕況重，言非眾生。百法何攝？即忿為體。如瑜伽云：長養如是種類忿纏，不唯發起麁言便息，由瞋蔽故，加以手打，懷忿意樂。他來諫謝，不受不忍，不捨怨結，名他勝處。
若佛子，自謗三寶，教人謗三寶。謗因，謗緣，謗法，謗業。而菩薩見外道及以惡人一言謗佛音聲，如三百鉾刺心。況口自謗，不生信心、孝順心，而反更助惡人、邪見人謗者，是菩薩波羅夷罪。
初、制意者。佛、法、僧寶，出邪之大津，入正之要門，順之者必證常樂，背之者常沈苦海。邪見違逆，罪莫大焉，行相幽猛，斷諸善故，是故亦立為根本重。
釋文者，准前應知。言如三百鉾㓨心者，如瑜伽七十九云：菩薩當言以何為苦？眾生損惱，即為自苦。若爾，當言以何為樂？眾生饒益，即為自樂。乃至廣說。眾生損惱，無過謗法，是以菩薩如鉾㓨心。習不慈心，他苦為樂。習慈心者，他益為樂。樂既如此，苦亦然故。言況口自謗者，瑜伽論云：謗菩薩藏，愛樂建立像似正法，或自信解，或隨他轉，是名第四他勝處法。此通增益、損減邪見。此邪見纏，若決定時，雖未斷善，必起不同分心，故菩薩戒無斷善捨。邪見有二，若全分謗一切因果，設不謗餘，而謗大乘，一向犯重。若至上纏，亦失淨戒。已上所說，皆世俗門。若勝義門，即三輪淨，如宗要說。
善學諸仁者，是菩薩十波羅提木叉，應當學。於中不應一一犯如微塵許，何況具足犯十戒？若有犯者，不得現身發菩提心，亦失國王位、轉輪王位，亦失比丘、比丘尼位，亦失十發趣、十長養、十金剛、十地、佛性常住妙果，一切皆失，墮三惡道中，二劫三劫，不聞父母、三寶名字，以是不應一一犯。汝等一切諸菩薩，今學，當學，已學。如是十戒，應當學，敬心奉持。八萬威儀品當廣明。
此即第三、結成門也。此有三文：勸不毀犯故，示犯失壞故，誡學指廣故。
初者，如經善學諸人者至犯十戒。言善學者，簡外道諸不善學，及以二乘不究竟學。如八十云：又彼聲聞雖到究竟，而不為彼諸天人等供養讚歎，如住新業修菩薩行。此云不應一一犯微塵許者，雖過輕微，積成大故。如經頌曰：莫輕小惡，以為無殃。水渧雖微，漸盈大器。或復愚人犯小罪重，故微塵許，亦不應犯。如有頌曰：愚者罪小亦墮惡，智為罪大亦脫苦。如團鐵小亦沈水，為鉢鐵大亦能浮。即智論云：智慧心虛，如鉢能浮也。
問：知而故作，世間所責。非如狂夫，所作無怪。智愚作罪，亦復應然。如何智輕，愚者為重？
答：此難不爾，自作自受，非他制故。謂如狂夫，觸刀被害。智者雖觸，避刃無損。又如闇室，知柱觸輕，不知有柱，打著即重。愚智作罪，道理亦然。十住論中，智所作罪，如投鹽池。如彼頌曰：斗鹽投大池，其味無有異。若投小器水，醎苦不可飲。
第二、犯失壞者。如經若有犯者至一一犯。此中若犯不得現身發菩提心者，若犯十重，入七遮者，更不能受菩薩戒故。所餘不爾，瑜伽、本業許重受故。
問：犯重失戒，何故本業經云：菩薩戒有受法，而無捨法。乃至廣說。
答：此有多釋。元曉師云：若於三乘教，發心即有失。若聞一乘教，永無退失故。然新教宗，難可依定。義寂師云：功能雖失，種體常留。瑜伽、本業，如次說異，此亦難解。聲聞戒種，亦常留故。今解如宗要。
言亦失國王位等，顯因亡故失果利也。當墮惡趣，失壞世間及二乘果，何況大乘三賢、十聖、三身妙果。言佛性者，謂法身也，以體性故。言常住者，通餘二身，如次自性無間，相續常故。不聞父母三寶名者，謂顯世間及出世間無能救也。餘文可解。
佛告諸菩薩言：已說十波羅提木叉竟，四十八輕今當說。
此下別誦輕戒，此中有三：初、結前生後，次、次第誦出，後、結勸奉行。此初也。此諸輕戒，隨其意樂，有犯無犯，是染非染，軟中上品，應當了知。如菩薩地，就中染犯，謂惡意樂。不爾，設有煩惱相應，名不染犯。隨心境等，三品差別。如六十八言：由六差別，所犯成重：一、教制為重，二、事重，三、數犯，四、煩惱猛，五、智力劣，六、不速悔。如此諸戒，一一皆具三聚戒義。隨要開合，諸教不定。
自下別誦。初十有四門：初二護自心念門，於驕逸處制輕慢故，於放逸處斷酒過故；次三護他心行門；次三仰修佛法門；後二救護眾生門。
佛言：若佛子！欲受國王位時，受轉輪王位時，百官受位時，應先受菩薩戒。一切鬼神救護王身、百官之身，諸佛歡喜。既得戒已，生孝順心、恭敬心，見上座、和上、阿闍梨大德，同學、同見、同行者，應起承迎，禮拜問訊。而菩薩反生憍心、慢心、癡心、嗔心，不起承迎禮拜，一一不如法供養，以自賣身、國城、男女、七寶、百物，而供給之，若不爾者，犯輕垢罪。
受王等位，先受戒者，傳說有二。有說：菩薩雖曾有戒，爾時更受，為調心故。表等緣具，雖引無表，前戒類故，說非新得。如對法說，已依涅槃先起善根者，不復新起，豈彼後時不熏生種？此亦應爾，若曾無戒，何名佛子，犯何輕罪？有說：別解脫戒，軌則之法，如比丘戒，無再受法。設雖重受，唯增舊戒。由此菩薩入初地已，捨有漏戒，受無滿戒，為欲長養成佛德故。先有戒故，見道不得，不同聲聞先無戒故，見道得戒。故瑜伽云，重受不新得。不同餘法，重熏種子。彼非作法，制軌則故。雖未受戒，佛子無失，已發無上菩提願故。犯輕罪者，結生憍慢，不必重受方無犯耶？若曾調心，應無用故。
言上座者，眾中上首。和上者，即親教師，授戒和上也。阿闍梨者，即軌範師，授戒羯磨、威儀教受、受業等師也。同學、同見、同行，如次同師、同宗、同乘者也。言七寶者，所重猶可施，何況所餘輕，此中意也。言若不爾者，恭敬供養不如法也。瑜伽論云：慢心、嫌心、恚心，染犯。懈怠忘念，是犯非染。無違犯者，或病，或狂，或睡，或自說法，或與他語，或自聽法，或欲將護說法者心，或為將護多有情心，或為調伏，或護僧制，皆無違犯。
若佛子，故飲酒。而生酒過失無量，若自身手過酒器與人飲酒者，五百世無手，何況自飲？不得教一切人飲，及一切眾生飲酒，況自飲酒？一切酒不得飲。若故自飲，教人飲者，犯輕垢罪。
酒者，迷亂起罪之本。昔是伏龍之勢，而今不禁蝦蟆。乃至四逆從此而生，唯除破僧，故今制也。言過失無量者，醉生過失，方犯罪故。如俱舍云：治病限量，無性罪相，故知遮罪。持律者云性罪。鄔波離云：吾如何供養病者？世尊言：除性罪，皆可供給。然有染病釋種須酒，世尊無許彼飲酒故。又經生聖者亦無犯故。諸對法師言非性罪，然為病者總開遮戒，後於異時遮飲酒者，為防用此犯性罪故。又一切聖不飲酒者，以諸聖者具慚愧故，飲令失正念故。乃至小分亦不飲者，以如毒藥，量不定故。
言五百世無手者，以極增上惡心過故，非善心等。若善心施，瑜伽論許施度攝故。如十住云，在家菩薩施酒無罪，應生是念：施度之法，悉滿人願，後當方便教化離酒故。
言不得教至況自飲酒者，先以過器況自飲已，此即第二以教他飲況自飲也。
若故自飲，教人飲者，總結違犯。然文殊問經云：不得飲酒。若合藥，醫師所說，多藥相和，少酒多藥得用。不得服油及塗身等，若有因緣得用。得用乳酪、生蘇、醍醐。我先噉乳糜，為風淡冷故。未曾有經制五戒云：若有飲酒，悅心生善，飲不犯戒。廣如彼說，況菩薩戒，有利無犯。如維摩詰，入諸酒肆，能立其志。
若佛子，故食肉。一切眾生肉不得食。夫食肉者，斷大慈悲佛性種子，一切眾生見而捨去，是故一切菩薩不得食一切眾生肉，食肉得無量罪。若故食者，犯輕垢罪。
菩薩理應捨自身肉而救物命，而反食他，必至於殺，故今制也。文殊問經制菩薩言：若為己殺，不得噉。若肉如林木，已自腐爛，欲食得食。若欲噉肉，三說此呪：
文殊白言：若得食肉者，寫龜經、大雲經、指鬘經、楞伽經等諸經，何故悉斷？佛告文殊：以眾生無慈悲力，懷殺害意，為此因緣，故斷食肉。文殊師利，有眾生樂糞掃衣，我說糞掃衣。如是乞食亦爾，為教化彼，我說頭陀。如是文殊，若眾生有殺害心故，我說斷肉。若能不懷害心，大慈悲心，為教化一切眾生故，無有罪過。
言斷大慈悲性種子者，由食至殺故。言見而捨去者，鷹逐之鴿，於鶖子影，未解其惶，況乎在食之位？言食肉得無量罪者，如一切智光明仙人不食肉因緣經中，廣顯食之失。彼仙人即是彌勒，當成佛時，制食肉犯重，具如彼說。
若佛子，不得食五辛，大蒜、革葱、慈葱、蘭葱、興蕖。是五辛，一切食中不得食。若故食者，犯輕垢罪。
五辛雖草，臭穢難親，賢良所避，所以制之。法藏師云：今此五中，大蒜，家蒜也。有人說，韮蔥是胡蔥，蘭蔥是家蔥。上三是人間常食。革蔥，爾雅云山蔥也，莖細葉大。應為茖字，革者非也。北地有，江南無。其興渠，有說芸臺，然未見文。有說江南葉似野蒜，根莖似韮，北地所無。又釋，阿魏藥，梵語名興渠，傳說如是。如是五辛，除自重病，及有利益，餘不得食。如文殊問經云：不得噉蒜。若有因緣得噉，若合藥治病得用。又華嚴云：我身中有八萬戶虫，我身安樂，彼亦安樂。我身飢苦，彼亦飢苦。是故菩薩有所服食，皆為諸蠱，欲令安樂，不貪其味。
若佛子，見一切眾生，犯八戒、五戒、十戒毀禁，七逆、八難，一切犯戒罪，應教懺悔。而菩薩不教懺悔，同住，同僧利養，而共布薩，一眾說戒，而不舉其罪，不教悔過者，犯輕垢罪。
如瑜伽說：菩薩憐愍淨戒有情，不如犯戒，於苦因轉。若由嫌恨，方便棄捨，不作饒益，是染違犯。維摩經云：眾生煩惱病，即為菩薩病。是即菩薩不救苦因，違利樂深，故今制也。
此八戒等，皆通聲聞、菩薩戒也。瑜伽論云，攝律儀戒，七眾戒故。涅槃經云，為無上道，受八戒故。言毀禁者，比丘大戒及以菩薩攝律儀戒。七逆，如下。八難者，有說八無暇也，謂三惡趣、北洲、長壽天、生盲、生聾、世智辨聰、佛前、佛後，彼無修道，故名無暇，亦名為難。彼是報障，雖非舉懺，然彼因中說果名也。此中十惡，招惡趣難；世善，生北洲；邪定，感長壽；謗法，生盲聾；邪智，得聰辨；不敬三寶，佛前後生。有說十三難中除五逆罪，以彼五入七逆中故。雖舉大數，取污尼等，傳說如此。
言犯輕垢罪者，除無五德，或反生過，彼雖不舉，無違犯故。瑜伽論云：無違犯者，若了知彼不可療治，不可與語，若觀待時，若觀因此鬪訟亂眾，知彼猛利慚愧還淨，而不呵責、治罰、驅擯，皆無違犯。
若佛子，見大乘法師，大乘同學、同見、同行，來入僧坊、舍宅、城邑，若百里、千里來者，即起迎來送去，禮拜供養。日日三時供養，日食三兩金，百味飲食、床座、醫藥，供事法師。一切所須，盡給與之。常請法師三時說法，日日三時禮拜，不生瞋心、患惱之心，為法滅身，請法不懈。若不爾者，犯輕垢罪。
諸佛所師，所謂法也，以能生智，證涅槃故。遺教云：智慧者，度生死海牢船，無明闇夜明燈，一切病者良藥，伐煩惱樹利斧。是故汝等以聞、思、修慧，而自增益。菩薩理應滅身尚求，而反輕慢，違犯乃深，故今制也。
言僧坊者，制出家也；舍宅，在家也；城邑，國王等也。日日三時者，晨旦、齋時、非時藥等。日食三兩金者，所重之寶，亦勿惜之。何者？施非聖財，得聖財故。二財差別。廣如瑜伽。常請法師三時說法者，若彼法師慧行勝己，日初中後，應請說法。以請說故，語業善。三時禮故，身業善。不生瞋等，意業善。言為法滅身請法者，如求半偈，魂沈雪山，其事非一。有病等難，彼劣我勝，不請無違。
若佛子，一切處有講毘尼經律，大宅舍中講法處，是新學菩薩應持經律卷，至法師所，聽受諮問。若山林樹下，僧地房中，一切說法處，悉至聽受。若不至彼聽受者，犯輕垢罪。
萬行一門，所謂得意，得意而行，無非是故。新學菩薩觸事無知，理應遊學，以成聖行。如契經言：設滿世界火，必過要聞法。會當成佛道，廣濟生死流。所以然者，如七十九云：無上菩提以慧為體，慧能引發所餘一切波羅蜜多。是以於慧起邪行時，當知菩薩於彼菩提，及能引法，皆起邪行。是故菩薩輕身重法。何者？頌曰：慧於諸善行，如船檝所持。百千盲失路，由一眼得存。
問：若爾，何故華嚴頌曰：譬如貧窮人，日夜數他寶，自無半錢分，多聞亦如是。
答：彼但為遮聞為究竟，不遮多聞聖慧本故。如瑜伽頌言：多聞能知法，多聞能遠惡，多聞捨無義，多聞得涅槃。
言毘尼者，此云調伏，能止三業惡熾然故。聽受諮問者，瑜伽三十云：始修業者，為證義利，先應四處安住正念，然後請問。何等四處？略攝頌曰：不嫉無憍慢，非為顯自能，安立自他善，爾乃請法師。菩薩地云：慢心、嫌心、恚心不往聽受，是染違犯。懶惰，不染。無違犯者，有病無力，若知倒說，及彼所說數已所聞，若護說者心，若勤修餘善。
若佛子，心背大乘常住經律，言非佛說，而受持二乘聲聞外道惡見，一切禁戒邪見經律者，犯輕垢罪。
涅槃經云：菩薩怖二乘道，如惜命者怖畏捨身。棄大向小，逆菩薩道，故須制也。
問：心背大乘，失戒何輕？
答：此謗別教，非總背故。即菩薩地，若不誹謗，仰推如來，雖無信解，而無違犯也。
言常住經律者，常住所詮，經律能詮。又三世佛同說同行，無改易故。若其二乘，謗法空等，名為邪見。
若佛子，見一切疾病人，常應供養，如佛無異。八福田中，看病福田，是第一福田。若父母、師僧、弟子病，諸根不具，百種病苦惱，皆供養令差。而菩薩以瞋恨心不看，乃至僧坊、城邑、曠野、山林、道路中，見病不救濟者，犯輕垢罪。
菩薩大悲，拔苦為義，病而無救，難莫過斯焉。是以不救，制之為罪，以其看病即施命故。
言供養如佛無異者，佛為可敬之極，病是可愍之至，敬悲雖異，邊際義同，故無異也。八福田者，有人言：一、造曠野美井，二、水路橋梁，三、平治嶮路，四、孝事父母，五、供養沙門，六、供養病人，七、救濟厄難，八、設無遮會。今解：一、佛，二、聖人，三、和上，四、闍梨，五、眾僧，六、父，七、母，八、病人。以何知然？即下文云八福田，諸佛、聖人、一一師僧、父母、病人故。
言犯輕垢罪者，瑜伽論云：若嫌恚心，是染違犯。若由懈怠，非染違犯。無違犯者，若自有病；若無氣力；若傳請他；若知病者有依有怙；若知病者自能供事；若了知彼長病所觸，堪自支持；若修勝善，令無間缺；若自知鈍，難修定慧；若先許餘，為作供事。如於病者，於有苦等，為作助伴，欲除其苦，當知亦爾。
若佛子，不得畜一切刀杖、弓箭、鉾斧，鬪戰之具，及惡網羅，殺生之器，一切不得畜。而菩薩乃至殺父母尚不加報，況殺一切眾生？不得蓄殺眾生具，若故蓄者，犯輕垢罪。
菩薩應聚利有情物，而畜殺具，深違愍濟，故須制也。乃至殺父母尚不加報者，以彼還受自宿業果。因果法爾，不應瞋故。若瞋自害，無所益故。言犯輕垢罪者，若護正法，即無違犯。涅槃經中，在家護法，聽持伏故。
如是十戒，應當學，敬心奉持。下六度品中當廣明。
自下十戒，分為二門：初四護自善門，後六護攝他門。如文可解。
佛言：佛子，不得為利養惡心故，通國使命，軍陣合會，興師相伐，殺無量眾生。而菩薩不得入軍中往來，況故作國賊。若故作者，犯輕垢罪。
菩薩理應和諸違諍，而通國使命相殺害，違菩薩道，故今制也。若為調伏，止長相殺，入國理應無犯。興者，起也。師者，眾也。
若佛子，故販賣良人、奴婢、六畜，市易棺材板木盛死之具。尚不應自作，況教人作？若故作者，教人作者，犯輕垢罪。
販賣有情，他別為樂。市易棺材，必求人死。下賤活命，無過此焉。無罪命緣，世間多有，故制菩薩犯即為罪。言六畜者，周禮云牛、馬、犬、羊、豕、雞為六，理實通於一切畜生。況教人作者，以利他為最，故舉自況他。除下賤業，餘正販賣，制道開俗。如優婆塞戒經云：在家人得財，應作四分，一分供養父母妻子，二分如法販賣，餘一分藏積。
若佛子，以惡心故，無事謗他良人、善人、法師、師僧、國王、貴人，言犯七逆、十重。於父母兄弟六親中，應生孝順心、慈悲心，而反更加於逆害，墮不如意處者，犯輕垢罪。
輕拒賢善，即是無愧，一切惡法從此而生，紹隆佛種之所不宜，故須制也。無利益心，故言惡心。離三根故，亦言無事。此無根謗，不能陷沒，故於利他，制為輕罪。其聲聞戒，無根謗重，謗實為輕，於彼自行，通輕重故。俗云士為知己者用，其知己者，良人也。施我之善，其師也。護身財者，王之教也。蒙覆養者，親之恩也。言六親者，父、母、伯、叔、兄、弟為六。知恩報恩，菩薩本行，死尚不辭，而生反害。如說世尊為雁王時，將五百雁，向南飛之。爾時雁王墮獵師網，時有一雁，悲鳴吐血，徘徊不去，爾時獵師彎弓欲射，不避弓矢，目不暫捨，即鼓兩翅，來投雁王。五百群雁，徘徊虛空，亦復不去。爾時獵師見此一雁，即生慚愧，尋時放捨。其一雁者，即阿難是。阿闍世王雖放醉象，心生顧戀，不離世尊，五百羅漢登空如本。既重其恩，至人所讚。菩薩若背，制之為罪。
若佛子，以惡心故，放大火燒山林曠野，四月乃至九月放火。若燒他人家屋宅、城邑、僧坊、田木、及鬼、神、官物，一切有生物不得故燒。若故燒者，犯輕垢罪。
無擇殺生，無過放火。雉尚潤翅，救燒之難。菩薩放火，逆道之甚，所以制之。若欲放火害命損物，別得殺、盜。瑜伽說燒是盜之重。此中山等，多分無主，但無慈悲，言以惡心。定有主物，略標有六：一、他室宅，二、城邑，三、僧坊，四、田木，五、鬼神物，六、官物。
若佛子，自佛弟子，及外道惡人，六親，一切善知識，應一一教受持大乘經律，應教解義理，使發菩提心，十發心、十長養心、十金剛心，于三十心中，一一解其次第法用。而菩薩以惡心、瞋心，橫教二乘聲聞經律、外道邪見論等，犯輕垢罪。
菩薩應以大法化生，如維摩經，入講論處，導以大乘。以小障大，逆菩薩道，所以制之。問：若爾，何故瑜伽論云：若有求法，先問種姓。若彼黠慧，說其根性，即隨所應，授彼乘法。若彼不知自種姓者，應為歷說三乘之法，隨其種姓，聞之發心，然後如應說其乘法。答：今制惡心，不違彼論。准妄語業，雖不信犯。
今此文中，眾略有四：一、入正法，二、未入正法，三、同氣連枝，四、同乘親厚。所授有三：一者教法，即教大乘經律也；二者理法，謂教義理也；三者行法，謂發心等。依教生解，依解發行，其次第也。此中發菩提心，十信也。十發心者，十住也。長養心者，十行也。金剛心者，十迴向也。不說十地，自證解故。或有經本，無長養心，應知少也。言橫教者，如大集云：勸學小乘，是魔業也。況乎外道邪論，犯罪應知。
若佛子，應好心先學大乘威儀經律，廣開解義味。見後新學菩薩，有從百里、千里來求大乘經律，應如法為說一切苦行，若燒身、燒臂、燒指，若不燒身、臂、指供養諸佛，非出家菩薩。乃至餓虎狼師子，一切餓鬼，悉應捨身肉手足而供養之，然後一一次第為說正法，使心開意解。而菩薩為利養故，應答不答，倒說經律文字，無前無後，謗三寶說者，犯輕垢罪。
先應自學，後必教他。貪財惜法，即斷佛種，違菩薩道，故今制也。此中意言，先說苦行，誡心令固，然後為說真實正法。應答不答者，謂不說也。然但為利，不由慳法，所以輕攝。如瑜伽說，現有財法，慳財法而不施，他勝處故。謗三寶說者，如文取義。如涅槃經，若說眾生定有佛性，定無佛性，皆為謗佛法僧寶也。
犯輕垢罪者，瑜伽云：他來求法，嫌心、恚心、嫉妬不施，是染違犯。懈怠、忘念、無記之心，非染違犯。無違犯者，外道伺過，或病，或狂，或欲調伏，或於此法未善通利，或復見彼不敬、不愧、惡威儀來，或知彼鈍，反生邪見，或復知彼轉布非人，而不施與，皆無違犯。
若佛子，自為飲食、錢財、利養、名譽故，親近國王、王子、大臣、百官，恃作形勢，乞索、打拍、牽挽，橫取錢物，一切求利，名為惡求、多求、教他人求，都無慈心、無孝順心者，犯輕垢罪。
非但惱他，自亦勞倦，深障二利，所以制之。如遺教云：多欲之人，多求利故，苦惱亦多。行少欲者，心即坦然，無所憂畏。不知足者，雖富而貧，恒乏短故。知足之人，雖貧而富，常安樂故。
言惡求、多求者，為簡非染，有義利求。如瑜伽云：若諸菩薩，如佛戒經為令聲聞少事、少業、少希望住，建立遮罪，令不造作，不應等學。何以故？彼修自利，於利他中少事為妙。非諸菩薩利他為勝，不顧自利，於利他中少事、少業、少希望住，得名為妙。如是菩薩為利他故，從非親里長者等邊，應求百千衣鉢等物，畜種種寶。
若佛子，應學十二部經。誦戒者，日日六時持菩薩戒，解其義理，佛性之性。而菩薩不解一句一偈，及戒律因緣，詐言能解者，即為自欺誑，亦欺誑他人。一一不解，一切法不知，而為他人作師授戒者，犯輕垢罪。
日日誦持，明解為師。懈怠不明，此戒所制。言即為自欺誑，亦欺他人者，自作後法大衰損，故言自欺誑；授虛妄教，無利勤苦，言亦欺他。菩薩地云，詐現威儀，菩薩相似功德攝故。此雖妄語，詐作師義，犯輕垢罪。
若佛子，以惡心故，見持戒比丘手捉香爐，行菩薩行，而鬪搆兩頭，謗欺賢人無惡不造者，犯輕垢罪。
理應讚美菩薩行人，能令此彼和合生善，而反鬪遘兩頭，逆道故制斯戒。見持戒比丘者，此是所鬪賢良之眾。手捉香爐等，是行道威儀也。言而鬪遘兩頭等者，謂遘兩頭，令鬪諍故。遘者，遇也。謗欺此彼，眾惡起也。菩薩地云，若見惡友之所攝受，行離間語，反生功德。
若佛子，以慈心故，行放生業。一切男子是我父，一切女人是我母，我生生無不從之受生，故六道眾生，皆是我父母。而殺而食者，即殺我父母，亦殺我故身。一切地水是我先身，一切火風是我本體，故常行放生。生生受生，常住之法。教人放生，若見世人殺畜生時，應方便救護，解其苦難。常教化講說菩薩戒，救度眾生。若父母、兄弟死亡之日，應請法師講菩薩戒經律，福資亡者，得見諸佛，生人天上。若不爾者，犯輕垢罪。
經文二意，初放生以救死難，後齋講以資亡靈。皆我父母者，起普親觀。如世尊云我不能見一切有情，長夜不曾為汝父母故。言亦殺我故身者，四大五常，無曾不稟，皆是舊我二親之孫，無不與我分受氣故。如俗間有語：丈夫意氣，寸心之中自有風雲。烈士交遊，四海之內皆為兄弟。言一切地水是我先身，一切火風是我本體者，此於萬物作同體想，大地無曾不捨身處故，火風存為身，散即歸本故。常行放生，及以方便，除能所殺，現當苦也。死亡之日，講戒經者，良由此戒有二德故：一、能遮惡，故不墮三途；二、諸善本，故見佛生天。戒中之戒，謂菩薩戒，廣度眾生，以理本故，是故偏說菩薩戒經。
如是十戒，應當學，敬心奉持。如滅罪品中，廣明一一戒相。
自下十戒，成六和敬，謂十如次三、一、四、二，攝彼業、見、利、戒同故。初三各攝三業同故，成六和敬。
佛言：佛子，不得以瞋報瞋，以打報打。若殺父母兄弟六親，不得加報。若國主為他人殺者，亦不得加報。殺生報生，不順孝道。尚不畜奴婢，打拍罵辱，日日起三業，口罪無量，況故作七逆之罪？而出家菩薩，無慈心報仇，乃至六親中故報者，犯輕垢罪。
以怨報怨，即違忍行。若失忍行，可謂退乘，故今制也。
言以瞋報瞋等者，如長壽王經云：以怨報怨，怨終不滅。以德報怨，怨乃盡耳。是故菩薩不瞋為勇。
言若殺父母至不順孝道者。問：俗禮之中，君父之怨，不報非孝。何故今言，於害王親，報之違孝？答：孝有二種，世間之孝，以怨報怨，如草滅火；勝義之孝，以慈報怨，如水滅火。既信六道皆我父母，豈為一親，更害一親？彼殺今親，後墮地獄，但可悲愍，更無可報。故以慈心平等解怨，速令斷絕，孝中之孝。
言而出家菩薩，無慈報仇者，出家有二，一、心出家，二、身出家，故通二眾。不忍為非。如戒經云：忍辱第一道，佛說無為最。出家惱他人，不名為沙門。
若佛子，初始出家，未有所解，而自恃聰明有智，或恃高貴、年宿，或恃大姓高門、大解、大福、大富饒財七寶，以此憍慢，而不諮受先學法師經律。其法師者，或小姓、年少、卑門、貧窮、諸根不具，而實有德，一切經律盡解。而新學菩薩，不得觀法師種姓，而不來諮受法師第一義諦者，犯輕垢罪。
昔人求法，投身火坑。欲聞半偈，懸命雪山。王身亦為羅剎之床，天衣復作野干之座。天頂雖尊，戴畜生足。良由重法為先者乎！是故輕慢，制之為罪。此中有智及大解者，世俗事。
若佛子，佛滅度後，欲心好心受菩薩戒時，於佛菩薩形像前自誓受戒。當以七日佛前懺悔，得見好相便得戒。若不得好相，應二七、三七，乃至一年，要得好相。得好相已，便得佛菩薩形像前受戒。若不得好相，雖佛像前受戒，不名得戒。若先受菩薩戒法師前受戒時，不須要見好相。何以故？是法師師師相授，故不須好相。是以法師前受戒即得戒，以生至重心故便得戒。若千里內無能授戒師，得佛菩薩形像前自誓受戒，而要見好相。若法師自倚解經律、大乘學戒，與國王、太子、百官以為善友，而新學菩薩來問若經義、律義，輕心、惡心、慢心，不一一好答問者，犯輕垢罪。
菩薩理應讚勵新學，而蔑不攝，制之為罪。如瓔珞經云：若化一人令發心受菩薩戒者，勝造大千界滿中佛塔。
言佛前懺悔者，謂懺悔時，憶念斯義。略攝頌曰：佛誓度群生，我入一生數，遍知助我善，一切罪滅除。自受羯磨，如菩薩地四十一說。若千里內等者，若爾，自受功德劣耶？不爾，雖無現緣，心猛利故。如五十三云：自受、從他，若等心受，亦如是持，福德無別。
問：五十三云：若復有人作如是思：我處居家，難可活命，要當出家，方易存濟。如諸苾芻所修梵行，我亦如是，乃至命終，當修梵行。如是出家者，不名意樂損害，雖非純淨，非不說名出家受具。既爾，亦可不求菩提，亦有受得菩薩淨戒。
答：聲聞之行，身語為先，雖心不純，梵行容成。菩薩不爾，存意地故。或說，彼文顯此心雜，非說都無涅槃意樂。
若佛子，有佛經律大乘法，正見、正性、正法身，而不能勤學修習，而捨七寶，反學邪見二乘、外道、俗典，阿毘曇、雜論、一切書記，是斷佛性，障道因緣，非行菩薩道者。若故作者，犯輕垢罪。
難遇大乘，如經廣說。言菩薩者，大乘學也。抱己無知，隨惡友轉，為防此失，故制斯戒。
言有佛經律大乘法者，教法也。簡外道故，言佛經律。異二乘故，言大乘法。言正見者，行法；正性者，理法；法身者，果法。言而捨七寶者，大法可珍，從喻為名，如捨七寶，反取瓦礫也。或有經本不捨七寶，即世珍也。此中增減，名為邪見。小乘論等，名阿毘曇。言書記者，世間飾文。瑜伽云，宣似正法，及預世間文章明數，即菩薩相似功德故。是斷佛性，障道因緣者，退大進餘，名斷佛性；重邪闕正，名障道因緣。如契經云：大乘法流行，名佛種子不斷。法華經云：學小乘者，不應共住。如瑜伽云：於菩薩藏未精研究，專學聲聞及外論等，是染違犯。若上聰敏，速受不忘，若於其義能思能達，若於佛教無動覺者，於日日中，常以二分修學佛語，一分學外，即無違犯。又云：若說菩薩何用受持聲聞藏法，是染違犯。尚學外道，況於佛語？無違犯者，為令一向習小乘者捨彼欲故，作如是說。
若佛子，佛滅度後為說法主，為行法主，為僧坊主、教化主、坐禪主、行來主，應生慈心，善和鬪諍，善守三寶物，莫無度用，如自己有。而反亂眾鬪諍，恣心用三寶物者，犯輕垢罪。
說法主者，即說法者。為行法主者，守經藏等。僧坊主者，綱維、知事。教化主者，化俗、護法。坐禪主者，教授止觀。行來主者，領眾、遊方。汎為他主，仁義為尊。師子拔脇救獼猴子，鹿苑鹿王代孕就死，即其事也。如自己有者，謂有二義：一、勿如己有，任意用也；二、勿應用處，如己悋惜。今此戒中，不守護邊，得輕垢罪。約所損物，犯波羅夷。
若佛子，先在僧坊中住。後見客菩薩比丘來入僧坊、舍宅、城邑，若國王宅舍中，乃至夏坐安居處，及大會中。先住僧應迎來送去，飲食供養。房舍、臥具、繩床、事事給與。若無物，應賣自身及男女身，割自身肉賣，供給所須，悉以與之。若有檀越來請眾僧，客僧有利養分，僧坊主應次第差客僧受請。而先住僧獨受請，而不差客僧者，僧坊主得無量罪，畜生無異，非沙門，非釋種姓，若故作者，犯輕垢罪。
述曰：預在佛種，法利應同，而不平用，故制為罪。夏坐安居處者，北并洲疏云：昔來經論，或名坐夏，或名坐臘，或名夏臘，皆由不善方言也。今依大唐三藏譯，云雨安居，謂雨時安居故。然西方立時不同，或立四時，謂從正月十六日至四月十五日為春時，從四月十六日至七月十五日為夏時，如此秋、冬並各三月，至正月十五日，總為一歲。或總一年分為三時，謂即佛法依此為定，謂從正月十六日至五月十五日，以為熱際；從五月十六日至九月十五日，立為雨際；從九月十六日至正月十五日，即為寒際。雨際虫多，令人譏謗，故制安居。然初安居，即從五月十六日，至八月十五日。良以雨時將畢，恐至寒時不濟，故開一月為償勞月。若後安居，從六月十六日，至九月十五日，即無償勞，三月雨時盡故。今此四月十六日至七月十五日，實為疎謬，既非夏時，言雨安居。言客僧有利養分者，信施該十方，佛制僧次故。言得無量罪者，以盜十方現前僧物，利縱微小，僧無邊故。
若佛子，一切不得受別請利養入己。而此利養屬十方僧，而別受請，即取十方僧物入己，及八福田中諸佛、聖人、一一師僧、父母、病人物自己用故，犯輕垢罪。
以損施主無限之福，亦失眾僧平等之利，故須制也。言一切不得受者，為簡聲聞，若非頭陀，許受別請。言而此利養屬十方僧者，若次第受，理屬十方僧及八福田故。言即取十方僧物入己者，既受他施，非第二重。八福田者，如文佛等，前已說也。若爾，何故菩薩地云：他來延請，嫌恚不受，是染違犯。乃至廣說。有說，彼亦次第請。有說，欲說法等，別有所化，不關僧次；得受別請，如此不受。如論所制，以後為勝，前說供養說法者故。
若佛子，有出家菩薩、在家菩薩，及一切檀越，請僧福田求願之時，應入僧坊問知事人，今欲請僧求願，知事報言次第請者，即得十方賢聖僧。而世人別請五百羅漢菩薩僧，不如僧次一凡夫僧。若別請僧者，是外道法。七佛無別請法，不順孝道。若故別請僧者，犯輕垢罪。
二眾菩薩，正所制也。一切檀越，兼所制也。言即得十方賢聖僧者，於一味僧，廣心供故，如飲海水，即飲諸河。言不如僧次一凡夫僧者，問：以廣心故，得福如此。亦可無擇，逢一定殺，得殺一切有情界罪？答：不爾，諸佛本願，遍許受故；然無普願，害一遍餘。不爾，彼受苦應無盡期故。言犯輕垢罪者，除有希望別道德也。
若佛子，以惡心故，為利養故，販賣男女色，自手作食，自磨自舂，占相男女，解夢吉凶，是男是女，呪術，工巧，調鷹方法，和合百種毒藥、千種毒藥、蛇毒、生金銀毒、蠱毒，都無慈心，若故作者，犯輕垢罪。
販賣男女色者，以開婬肆而求利也，此販賣邊，犯輕垢罪。自手作食者，即是惡觸、壞生等罪，反作世間之所嫌也，此一不制在家菩薩。占相男女者，占婚嫁宜，又相手文等。解夢吉凶者，可解。是男女者，占卜胎也。呪者，呪咀。術即眩惑，工巧為匠也。蛇毒者，如五月五日毒蛇合毒藥，又以毒藥避蛇等也。生金銀者，造假金銀以誑惑人。蟲毒者，使鬼等也。
若佛子，以惡心故，自身謗三寶，詐現親附，口便說空，行在有中。經理白衣，為白衣通致男女，交會婬色，作諸縛著，於六齋日，年三長齋月，作殺生劫盜，破齋犯戒者，犯輕垢罪。
此謗三寶，第十重攝，詐覓利邊，并得此罪。媒嫁令婬，第三重攝，然就媒邊，結此罪耳。其殺生等，隨應亦爾，不敬齋邊，制為輕罪。言六齋者，黑、白各三，謂第八日、十四、十五。此日鬼神得勢傷人，為令免害，故須制也。年三長齋者，提謂經云：正月本齋十五日，五月本齋十五日，九月本齋十五日。三齋因緣，如經廣說。
如是十戒，應當學，敬心奉持。制戒品中廣解。
自下九戒，開正施故，遮橫取故，避邪緣故，趣正乘故，發願求故，立誓厭故，離難故，無亂故，利樂故，所為應知。
佛言：佛子，佛滅度後，於惡世中，若見外道、一切惡人、劫賊，賣佛菩薩父母形像，販賣經律，販賣比丘、比丘尼，亦賣發菩提心菩薩道人，或為官使，與一切人作奴婢者。而菩薩見是事已，應生慈悲心，方便救護，處處教化取物，贖佛菩薩形像，及比丘、比丘尼、發心菩薩、一切經律。若不贖者，犯輕垢罪。
菩薩既以護法度生為心，不贖不救，違敬違慈，故不贖救，制為罪也。父母形像者，法藏師云：己父母形像為他所賣，或佛即名父母。
若佛子，不得販賣刀杖、弓箭，蓄輕秤、小斗，因官形勢，取人財物，害心繫縛，破壞成功，長養猫狸、猪、狗。若故養者，犯輕垢罪。
菩薩地云：物主迷物，賤價而賣。菩薩教悟，如價賈之。然此偽器，少與多取，違犯乃深，故今制也。今為護財畜刀杖，故與前愛殺而畜者別。此是在家，雖許販賣，但不得以偽秤斗也。此自身官，破他成功，領非功物，異前憑他。既取他與，非盜戒攝，養猫狸等，覓財具也。
若佛子，以惡心故，觀一切男女等鬪，軍陣兵將，劫賊等鬪。亦不得聽吹貝、鼓、角、琴、瑟、箏、笛、箜篌、歌叫，伎樂之聲。不得摴蒲、圍棋、波羅賽戲、彈棋、六博、拍毬、擲石、投壺、八道行城。爪鏡、蓍草、楊枝、鉢盂、髑髏，而作卜筮。不得作盜賊使命。一一不得作。若故作者，犯輕垢罪。
菩薩為道，應惜寸陰。虛度時節，制為罪也。貝者，螺也。涅槃云：吹貝知時也。角亦所吹，西方樂器。波羅塞戲者，法藏師云是西國兵戲法，謂兩人各執二十餘小玉，乘象或馬，於局道所爭，得要道以為勝也。彈棋者，以指彈棋子，得遠為勝。世說彈棋始自魏宮。六博者，雙六。投壺者，投杖於壺中。爪鏡者，法藏師云：承聞西方術師，以藥塗爪甲，呪之，即於中見吉凶等事。此等卜筮，皆妖術也。又用芝草作術，或呪楊枝，或呪鉢盂，或人髑髏，並用作筮，卜知吉凶。
若佛子，護持禁戒。行住坐臥，日夜六時，讀誦是戒，猶如金剛。如帶持浮囊，欲度大海。如草繫比丘。常生大乘善信，自知我是未成之佛，諸佛是已成之佛。發菩提心，念念不去心。若起一念二乘、外道心者，犯輕垢罪。
大菩提心，萬行之本，菩薩淨戒，三德之原。故制堅持，不應暫失。
言行住坐臥者，勸勢相接。如華嚴頌言：譬如人攢火，未出數休息，火勢隨止滅，懈怠者亦然。
言猶如金剛者，意堅固不可壞也。
如帶持浮囊者，見微小罪，生大怖畏，微有缺漏，易沈流故。如涅槃云：菩薩護戒，如護浮囊。譬如有人帶持浮囊，欲度大海，路逢羅剎，乞索浮囊，不可分與。生死大海，護戒浮囊，煩惱鬼索，不可小缺，畏沒死故。廣說如彼。
如草繫比丘者，既生怖已，終無犯也。如莊嚴論說：有諸比丘，為賊所剝，裸形伏地，以連根草縛之，經宿不轉。國王因獵，見草中裸形，謂是外道。傍人答云：是佛弟子。何以得知？其右膞全黑，是偏袒之相。王即以偈問云：看時似無病，肥壯有多力，如何為草繫，日夜不轉側？爾時比丘以偈答曰：此草甚危脆，斷時豈有難？但為佛世尊，金剛戒所制。王發信心，解放與衣，將至宮中，為造新衣，種種供養，況菩薩戒。
言若起一念二乘等心，輕垢罪者，退乘本故。如大般若·戒品云：若菩薩設殑伽沙劫受妙五欲，於菩薩戒猶不名犯。若起一念二乘之心，即名為犯。
若佛子，常應發一切願，孝順父母、師僧。願得好師，同學善知識，常教我大乘經律，十發趣、十長養、十金剛、十地，使我開解，如法修行，堅持佛戒。寧捨身命，念念不去心。若一切菩薩不發是願者，犯輕垢罪。
邪正是非，莫不由願。或有小善，招無量果。或有多善，感狹小果。引行趣果，願為最要。今此文意，應發大願，孝順二恩：一、覆育生身恩，即父母也；二、長養法身恩，即師眾也。孝順為因，大願為緣，所願成就，此中意也。願有四種：得好師等者，親近善士願；常教我等者，聽聞正法願；使我開解者，如理作意願；如法修行者，法隨法行願。如是四願，盡攝諸善，是故上言發一切願。
若佛子，發十大願已，持佛禁戒，作是誓言：寧以此身投熾然猛火、大坑、刀山，終不毀犯三世諸佛經律，與一切女人作不淨行。復作是願：寧以熱鐵羅網千重周匝纏身，終不以破戒之身，受於信心檀越一切衣服。復作是願：寧以此口吞熱鐵丸，及大流猛火，經百千劫，終不以此破戒之口，食於信心檀越百味飲食。復作是願：寧以此身臥大猛火羅網熱鐵地上，終不以此破戒之身，受於信心檀越百種床座。復作是願：寧以此身受三百鉾刺身，經一劫、二劫，終不以此破戒之身，受於信心檀越百味醫藥。復作是願：寧以此身投熱鐵鑊，經百千劫，終不以此破戒之身，受於信心檀越千種房舍屋宅、園林田地。復作是願：寧以鐵鎚打碎此身，從頭至足，令如微塵，終不以此破戒之身，受於信心檀越恭敬禮拜。復作是願：寧以百千熱鐵刀鉾挑其兩目，終不以此破戒之心，視他好色。復作是願：寧以百千鐵錐遍劖刺耳根，經一劫、二劫，終不以此破戒之心，聽好音聲。復作是願：寧以百千刃刀，割去其鼻，終不以此破戒之心，貪嗅諸香。復作是願：寧以百千刃刀割斷其舌，終不以此破戒之心，食人百味淨食。復作是願：寧以利斧斬破其身，終不以此破戒之心，貪著好觸。復作是願：願一切眾生，悉得成佛。而菩薩若不發是願者，犯輕垢罪。
雖發大願，若不要心，串習中惡，難可棄之。傾貝酌海，潤羽灑林，獲珠感帝之至，莫不由於誓願。是故制立要契之戒。
云何名為十大願耶？謂發菩提心經云：初始發心，大悲為首，皆發轉勝十大正願：一願曾今所有善根，施與眾生，共我佛道；二願由此善，不生無佛國；三願生已常不離佛，如影隨身；四願如應為我說法，成菩薩五通；五願由此即達二諦，得正法智；六願得智，為眾生說，恒令開解；七願佛力遍生十方，奉佛聽法，廣攝眾生；八願聞已隨轉法輪，聽我名者，發菩提心；九願令發菩提心已，常隨利樂，荷正法擔；十願荷已雖行正法，心無所行。是名十大願。總誓此願，如真法界，無所不至；如眾生界，終無盡期。
發此願已，立十三誓。此中初十二護戒誓願，後一證果誓願。初中，前七護戒律儀，後五護根律儀。二種律儀，如瑜伽說。此中寧以此身投火坑等，人間火等，害一肉身，犯戒之罪，害法身故，挍量應知。
經：若佛子！常應二時頭陀，冬夏坐禪，結夏安居。常用楊枝、澡豆、三衣、瓶、鉢、坐具、錫杖、香爐奩、漉水囊、手巾、刀子、火燧、鑷子、繩床、經、律、佛像、菩薩形像。而菩薩行頭陀時，及遊方時，行來百里、千里，此十八種物，常隨其身。頭陀者，從正月十五日至三月十五日，八月十五日至十月十五日，是二時中，此十八種物常隨其身，如鳥二翼。若布薩日，新學菩薩半月半月布薩，誦十重、四十八輕戒。若诵戒時，当於諸佛菩薩形像前诵。一人布薩，即一人誦。若二人、三人，至百千人，亦一人誦。誦者高座，聽者下坐，各各披九條、七條、五條袈裟。若結夏安居时，亦應一一如法。若行頭陀時，莫入難處。若惡國界，若惡國王，土地高下，草木深邃，師子虎狼，水火風難，及以劫賊，道路毒蛇，一切難處，悉不得入。頭陀行道，乃至夏坐安居，是諸難處，皆不得入。若故入者，犯輕垢罪。
身心道器，不敢毀傷。逐靜遊行，亦避嶮難也。
言頭陀者，新音杜多，此云抖擻，抖擻煩惱生死染故。如善意天子經云：頭陀者，抖擻貪、瞋、癡、三界、六入等。依瑜伽等，或十二，或十三，謂依食四，依衣有三，敷具有六。
依食四者：一、常期乞食，隨往還家，隨得受故；二、次第乞食，巡家乞故；三、但一坐食；四、先止後食。瑜伽論云：初二對治美食貪，後二對治多食貪。若依乞食，無差別性。十二杜多，若開十三。大智論云：受請食者，若得起慢，不得懊惱。受僧食者，隨眾事多，心散妨道。故受常乞食。求一食尚多有所妨，況小食等，故一坐食。有雖一食，極飽妨道，故節量食，謂隨所食，三分留一，即身輕安，易消無患。
衣中有三者：一、但持三衣；二、但持毳衣；三、持糞掃衣。如次對治多衣、軟觸、上妙三貪。大智論云：衣輒蓋身，不多不少，少欲知足，故受三衣。好衣難覓，亦招賊難，故受衲衣等法。
敷具六者：一、住阿練若，除喧雜貪。近遠去一拘盧捨，西域記云名一牛吼，謂大牛吼聲可聞也。大智論云：雖出居家，還屬師徒，心復嬈亂，故受練若。二、樹下坐，瑜伽論云除屋宇貪。三、露地坐，智論云除好樹貪。月光遍照，空中明淨，心易入空三昧故。四、塚間坐，除婬泆貪，易得離欲故。五、常期端坐，除倚臥貪。智論云：身四威儀中，坐為第一，食易消化，離沈掉故。六、處如常坐，除敷具貪。一敷設後，終不數數翻修理故。瑜伽論云：由食等貪，不順梵行。如未彈毛，不任作氈。今此杜多，淨修令純，有所堪任，不增不減。智論云：佛法唯以智慧為本，不以苦為先。是法皆助道，諸佛常讚歎。
言二時頭陀者，春秋二時，宜皆遊方。冬夏坐禪者，以極寒熱，宜攝迹故。七十三云：菩薩雖行十二杜多，不貴阿練若等法。解云：以順聲聞少事行故。
此中楊枝，口香除熱，故晨嚼之。楊枝有德，如阿含說。澡豆，落垢去膩洗身。三衣者，三世諸佛福田之相。大悲經說：若佛子於我滅後，有戒無戒，但有被著如來三衣，從慈氏佛，終至樓至佛，皆得涅槃，無有遺餘。瓶持水器，鉢欲乞食。梵云鉢多羅，此云應量器，大者即容斗半，小即可受五升。律制鐵、瓦，餘不得畜。坐具護衣之觸，錫杖止毒虫獸，香爐感佛，漉水救生，手巾拭手，刀子割甲，火燧求火，鑷子拔莿，繩床安身，經律生解，尊像起信，是故道具必須具也。
十八種物者，義寂師云：除楊枝、澡豆，取三衣等，別開經、律、佛、菩薩故。然唐國說，三衣為三，經律為一，佛菩薩為一，故十八。常隨其身，如鳥二翼者，道具已足，離多事故。如大集云：初業菩薩常樂寂靜，不樂多事。於多事人，莫起嫌心。若優婆塞戒經云：優婆塞應畜僧伽梨衣、鉢、錫杖。此何所用？和上云：菩薩亦有心出家故。如無垢稱經讚維摩詰，云：不離三衣鉢等。餘文可解。
於難處中，有其二文：一、制初入，如經若頭陀時，莫入難處，所謂國難等一切難處中也。二、制住中，如經悉不得入一切難處故。言頭陀乃至夏坐安居，自下如次牒前結犯。是諸難處亦不得入者，牒初制也。此諸難處，況行頭陀者，牒後制也。見難處已下，舉違結罪。
若佛子，應如法次第坐，先受戒者在前坐，後受戒者在後坐，不問老少。比丘、比丘尼，貴人國王、王子，乃至黃門、奴婢，皆應先受戒者在前坐，後受戒者次第而坐。莫如外道癡人，若老若少，無前無後，坐無次第，如兵奴之法。我佛法中，先者先坐，後者後坐。而菩薩一一不如法次第坐者，犯輕垢罪。
佛法中者戒為上首，不同世間年歲為尊，尊卑若亂，即無軌則，故今制也。
不問老少等者，法藏師云：有釋令四眾雜合通坐，非也。此文意者，通舉別制，實隨自宗各依次坐。義寂師云：諸師釋不同。一云：但受菩薩戒為次第。一云：百歲比丘未受菩薩戒，坐於十歲菩薩已下；若受，即依舊夏數坐，戒亦反成菩薩戒故。如此在家奴主亦爾，尊卑異故，如比丘後受，在百歲尼上。一云：不問聲聞、菩薩差別，但先受戒，即在前坐，如智論說，文殊、彌勒入聲聞眾，次第坐故。在家亦應先受聲聞五戒為上。雖主後受，於奴為上，類不雜故。猶如僧、尼，尊卑不雜。問：若爾，出家貴勝為上？答：如已放奴，受戒為次。此中不問老少，即不同律云沙彌生年為次，若生年等，受戒為次。
和上云：據實，菩薩雖是在家，坐於聲聞大僧之上。如阿闍世王經云：文殊云：迦葉坐上，以耆年故。迦葉讓言：我等在後，菩薩尊故。舍利弗云：我等亦尊，已發無上心故。迦葉云：菩薩年尊，久發心故。故文殊所將二千在家在前而住，迦葉等五百聲聞在後而坐。雖然，若彼聲聞不和，即依次坐。如智論云：釋迦法中，無別菩薩僧，是故文殊、彌勒等，入聲聞眾，次第而坐。此明現身出家為初，爾時現相餘眾許故。若依文殊實戒次第，已經三大劫，不應雜坐故。亦非遍學，入聲聞眾。若受聲聞，如富樓那，是聲聞眾，非菩薩故。
總而言之，若純聲聞，不受菩薩戒，依次第坐。後受菩薩戒，聲聞夏雖多，依菩薩戒次第而坐。設先所受，成菩薩戒，後轉乘時，方反成故。菩薩乘中，女人先受，於男為上，但不雜坐。王臣奴主，若就俗坐，如其尊卑；若就法坐，悉受為次。由此經云：一切不問，先者先坐。
問：菩薩幾眾？答：智論四眾，謂彼論意，等受三聚，出家、在家，男、女別故。若遍學者，如聲聞也。
若佛子，常應教化一切眾生，建立僧坊、山林、園田，立作佛塔，冬夏安居坐禪處所，一切行道處，皆應立之。而菩薩應為一切眾生，講說大乘經律。若疾病、國難、賊難，父母、兄弟、和尚、阿闍梨亡滅之日，及三七日，四、五七日，乃至七七日，亦應講說大乘經律。一切齋會求願，行來治生，大火所燒，大水所㵱，黑風所吹船舫，江河大海羅剎之難，亦讀誦講說此經律。乃至一切罪報，三惡、七逆、八難，杻械枷鎖繫縛其身，多婬、多瞋、多愚癡、多疾病，皆應講此經律。而新學菩薩若不爾者，犯輕垢罪。
福慧二善，如二翼輪，隨闕一種，勝果難成。是以教化，立行道處，即福行也；講經生解，即智行也。修福生慧，名利。法力救難，名樂。如其次第，文相可解。疾病下，即救難也。言行來治生者，南人經營產業為治生，治生不利，亦講大乘也。救罪報中，報者三時報罪也。救獄難中，在手曰杻，在足曰械，在頸名枷，在腰名鎖，皆由業報，致斯罪網。多疾病者，性多病等。前天行等，故有差別。何以皆制講大乘者？大乘利生以為本故。
如是九戒，應當學，敬心奉持。梵壇品當說。
言梵壇者，此翻默擯，不受調伏，故以治也。
自下九戒，初五以戒攝受，後四以悲教化。初五如次，攝器故，簡非故，外護故，內護故，恭敬故。後四如次，唱導故，說化故，遮惡故，護正故。所為應知。
攝化漏失戒第一。
佛言：佛子，與人受戒時，不得蕑擇。一切國王、王子、大臣、百官、比丘、比丘尼、信男、信女、婬男、婬女、十八梵天、六欲天子、無根、二根、黃門、奴婢、一切鬼神，盡得受戒。應教身所著袈裟，皆使壞色，與道相應，皆染使青、黃、赤、黑、紫色。一切染衣，乃至臥具，盡以壞色。身所著衣，一切染色。若一切國土中，國人所著衣服，比丘皆應與其俗服有異。若欲受戒時，師應問言：汝現身不作七逆罪耶？菩薩法師不得與七逆人現身受戒。七逆者，出佛身血、殺父、殺母、殺和尚、殺阿闍梨、破羯磨轉法輪僧、殺聖人。若具七遮，即現身不得戒。餘一切人，盡得受戒。出家人法，不向國王禮拜，不向父母禮拜，六親不敬，鬼神不禮。但解法師語，有百里千里來求法者，而菩薩法師以惡心嗔心，而不即與授一切眾生戒者，犯輕垢罪。
有堪受器，不擇而捨，則成攝化漏失之過，所以制之。
身所著衣，皆使壞色者，別制出家。袈裟，此云不正色，謂青等五，成不正色，故名壞色。雖言青等，非正青等。如文殊問經，文殊白言：有幾色衣？佛告文殊：不太赤色，不太黃，不太黑，不太白，清淨如法。三法服，及以餘衣，皆如是色。若自染，若令他染，如法擣成，隨時浣濯，常使清潔，如是臥具，得用青黃雜色。言一切染衣已下，制餘衣色。與俗服有異者，樣亦須別，所以然者，如遺教云：汝等比丘，當自摩頭，已捨飾妙，著壞色衣，執持應器，以乞自活。自見如是，若起憍慢，當疾滅之。增長憍慢，尚非世俗白衣所宜，何況出家入道之人？
言不得與七逆人現身受戒者，有說未懺七逆，猶罪現存，故言現身不得戒，若依教懺，罪滅應得，如集法悅經，辦誦陀羅尼，滅五逆罪；有說不然，無文懺已得受破故。言若具七遮者，以一一罪具緣成故，非謂要具七數方爾。破法輪僧時，不破羯磨僧，然謗羯磨法，是故唯言破羯磨，不言僧也。唯破羯磨僧，不為遮難。唯取破輪，立為一逆。善生經云：殺發菩提心眾生，不得受菩薩戒。此中何攝？謂即和上、闍梨類也，彼先入故。
言不向國王禮拜等者，謂國王等，有戒無戒，一切不如出家功德。是即出家若禮在家，在家即得無量罪故。
若佛子，教化人起信心時，菩薩與他人作教誡法師者，見欲受戒人，應教請二師，和尚、阿闍梨二師。應問言：汝有七遮罪不？若現身有七遮罪者，師不應與受戒。若無七遮者，得與受戒。若有犯十戒者，應教懺悔。在佛菩薩形像前，日夜六時誦十重、四十八輕戒，苦到禮三世千佛，得見好相。若一七日，二、三七日，乃至一年，要見好相。好相者，佛來摩頂，見光見華，種種異相，便得滅罪。若無好相，雖懺無益，是人現身亦不得戒，而得增益受戒。若犯四十八輕戒者，對首懺悔，罪便得滅，不同七遮。而教誡師於是法中，一一好解。若不解大乘經律若輕若重是非之相，不解第一義諦，習種性，長養性，性種性，不可壞性，道種性，正法性，其中多少觀行出入，十禪支，一切行法，一一不得此法中意。而菩薩為利養故，為名聞故，惡求多求，貪利弟子，而詐現解一切經律，為供養故，是自欺詐，亦欺詐他人。故與人受戒者，犯輕垢罪。
應教請二師者，和上是得戒之本，阿闍梨耶得戒因緣故。普賢觀經請三師者，生慇重故。瑜伽唯請一師者，一人能作多事義故。善戒經云：師有二種，一是不可見，謂諸佛菩薩；二是可見，謂授戒師。又云：若不於佛菩薩受者，不名菩薩戒。當知通說相對所師。問七遮者，障此戒故。若善戒經約具德故，問十種事具方得受，謂先受聲聞戒等。問：優婆塞戒經說，受優婆塞戒，有十五遮難。何故通俗，唯問七遮？答：彼依近事性，故不相違。
言教懺者，如涅槃經云：世間有兩種健人，一、欲不作惡，二、作已能悔。是則誰人無過，改莫大焉。如瑜伽云：懺在至心。如世尊言：於所犯罪，由意樂故，我說能出，非治罰故。謂慚愧藥，殺罪毒也。依善戒經，菩薩覆罪，重於本罪，但覆僧殘，即波羅夷，此等隨品。若聲聞覆，但突吉羅。
言三世千佛者，法藏師云：過去莊嚴劫，華光佛等一千佛；現在賢劫，俱留孫等一千佛；未來星宿劫，日光佛等一千佛。此隨顯說，理通一切。
言若無好相，雖懺無益者，此約上纏犯失者說，非中下纏。如瑜伽云：又此菩薩一切違犯，當知皆是惡作所攝，應向有力於語表義能覺能受小乘大乘補特伽羅，發露悔滅。若諸菩薩，以上品纏，犯他勝處，失戒律儀，應當更受。若中品纏，應對三人，或過此數，陳所犯悔。若下品纏，犯他勝處，及餘違犯。應對一人。若無隨順補特伽羅，可對發露，悔除所犯。以淨意樂，起自誓心，我當決定防護，當來終不重犯。今此中言雖懺無益者，藏師及寂師云：上纏失戒，若得好相，舊戒還生，更不須受。若不得相，舊戒已失，故言現身不得戒。既非七遮，更受，故言而得增受戒。言不同七遮者，結顯犯重及輕垢罪，不同七遮永不得受。
言一一好解者，如瑜伽云唯從有德，如彼廣說。經許夫婦互為師者，亦有德故。言若不解大乘等，不了教法也。言不解第一義諦，不了理法也。習種性等行，果法也。習種性，即十發趣，初熏習故。長養性，即十長養性，漸增長故。不可壞性，十迴向也，已堅固故。道種性，順決擇分，引聖道故，雖迴向攝，別說如常，由此仁王十迴向位皆名道種。正法性者，即聖種性，通攝佛地。已了真性，名正法性。言十禪支，總束十八為十支也。喜、樂、定等，隨地雖別，名義同故。何等為十？謂尋、伺、喜、樂、定、內等淨、捨、念、正知，及以捨受。雖知內等淨，即捨、念、正智，總別異故，別立為數。傳說如此。
言惡求等者，非法求利，故曰惡求；耽無厭足，故名為貪；矯現異儀，故名為詐；網冐他人，言之欺也。此戒何異第十八戒？彼制懈怠，而不明了。此制貪利，惡求弟子。
若佛子，不得為利養故，於未受菩薩戒者前，若外道惡人前，說此千佛大戒。邪見人前，亦不得說。除國王，餘一切不得說。是惡人輩，不受佛戒，名為畜生。生生之處，不見三寶。如木石無心，名為外道，邪見人輩，木頭無異。而菩薩於是惡人前，說七佛教戒者，犯輕垢罪。
瑜伽四十云：於謗大乘，及無信者，終不率爾宣示開悟。所以者何？為其聞已，不能信解，大無知障之所覆蔽，便生誹謗。由誹謗故，如住菩薩淨戒律儀成就無量大功德藏，彼誹謗者亦為無量大罪業藏之所隨逐。有此大過，故今制也。
此中未受戒者，遮不發心。如瑜伽四十云：欲授菩薩戒時，先應為說菩薩法藏摩怛履迦、菩薩學處及犯處相，令其聽受，以慧觀察自所意樂，堪能思擇。言外道者，求正法過。言惡人者，聞已謗也。大邪見者，總撥內外。恐增彼惡，故不為說。如善戒經云：不應向彼不信者說，乃至不向謗大乘者說。何以故？若不信者，以是因緣墮地獄故。
除國王者，佛法付屬兩人，一、佛弟子，以為內護，二、諸國王，以為外護，故為說之。又王有力，當依戒律儀策勵行人，故須知也。
言不受佛戒，名為畜生者，此身雖人，無生因故，得當果名。
若佛子，信心出家，受佛正戒，故起心毀犯聖戒者，不得受一切檀越供養，亦不得國王地上行，不得飲國王水。五千大鬼常遮其前，鬼言大賊。若入房舍、城邑、宅中，鬼復常掃其脚跡。一切世人皆罵言佛法中賊，一切眾生眼不欲見。犯戒之人，畜生無異，木頭無異。若故毀正戒者，犯輕垢罪。
心尚不應竊懷犯戒，何況菩薩亦行毀犯？若重若輕，故違教邊得此罪也。言不受一切檀越供養者，非但自增罪，於他損福故。不得飲國王水者，出家避役，而非福田，於其國王無恩分故，無所用故，言大賊。有罪同畜生，無善同木頭也。
若佛子，常應一心受持讀誦大乘經律。剝皮為紙，刺血為墨，以髓為水，析骨為筆，書寫佛戒。木皮穀紙，絹素竹帛，亦悉書持。常以七寶、無價香花、一切雜寶為香囊，盛經律卷。若不如法供養者，犯輕垢罪。
此中以難況易，如文可解。各隨其力，以寶供養，此中意也。瑜伽、中邊等所說書寫等十種法行，此中應具。此當瑜伽供養三寶第一輕戒。善生經云：若作衣服鉢器，先奉上佛，父母、師長先一受用，然後自服。若上佛者，當以香華贖之。
若佛子，常起大悲心，若入一切城邑、舍宅，見一切眾生，應當唱言：汝等眾生，盡應受三歸、十戒。若見牛、馬、猪、羊，一切畜生，應心念口言：汝是畜生，發菩提心。而菩薩入一切處，山林川野，皆使一切眾生發菩提心。是菩薩若不發教化眾生心者，犯輕垢罪。
一切聖道，他音為本。雖有其性，無教不成，故制教化。下劣有情，設無領解，聲入毛孔，遠作菩提之因緣故。此中文相可解。
然瑜伽云：教化眾生，善巧方便，略有六種：一、能令有情，以少善根，感無量果。謂勸有情，捨微少物，乃至最下唯一麨團，施鄙穢田，乃至蠢動傍生之類，迴求無上正等菩提。如是善根，物、田雖下，由迴向力，感無量果。二、能令有情，小用功力，引攝廣大無量善根。以要言之，若依邪法，為說正法，又於世間作福受樂因緣，隨喜勸他亦爾。又緣十方受苦有情，願自代受。又以意樂，禮佛法僧，乃至命終，時無虛度。又於過、現一切違犯，以淨意樂，想對諸佛至誠發露，誨往修來。如是數數小用功力，一切業障皆得解脫，廣說如彼。三、憎背聖教，除具恚惱。四、處中有情，令其趣入。五、已入令熟。六、已熟解脫。辨次前四，復有六種方便善巧：一、隨順會通方便善巧，謂順行彼欲，後以法化，又於深教，會通而說。二、共立要契方便善巧，謂見有情有所求來，即要契言：汝若修善，隨汝欲施。又救有苦，亦如是等。三、異分意樂方便善巧，謂要契已，若彼不行如要契事，但為利益，示現憤責而不施彼，權時棄捨，終歸安處。四、逼迫所生方便善巧，謂或家主，或作國王，得增上力，強逼令修善。五、施恩報恩方便善巧，謂於有情隨力少多施作恩惠，或濟厄難，彼欲報恩，菩薩爾時勸令修善，以受報恩，告言莫以世財相酬。六、究竟清淨方便善巧，謂到究竟，從都支天，八相成道。如是方便，應當學之。
若佛子，常行教化，起大悲心。若入檀越貴人家，一切眾中，不得立為白衣說法，應在白衣眾前高座上坐。法師比丘，不得地立為四眾說法。若說法時，法師高座，香花供養，四眾聽者下坐，如孝順父母，敬順師教，如事火婆羅門。其說法者若不如法說，犯輕垢罪。
敬人重法，勝善方生，不爾，便生翻彼惡法。此中貴人多慢，故偏舉之。言聽者下坐等，生渴仰故。如攝論云：若人戒足雖羸劣，而能說法利多人，如佛世尊應供養，受彼善說相似故。又涅槃云：有知法者，若老若少，如第二天，奉事帝釋。
若佛子，皆已信心受佛戒者，若國王、太子、百官、四部弟子，自恃高貴，破滅佛法戒律，明作制法，制我四部弟子，不聽出家行道，亦復不聽造立形像、佛塔、經律。立統官制眾，使安籍記僧。菩薩比丘地立，白衣高座。廣行非法，如兵奴事主。而菩薩正應受一切人供養，而反為官走使，非法非律。若國王、百官，好心受佛戒者，莫作是破三寶之罪。若故作破法者，犯輕垢罪。
若於惡人不令出家，不須造像而市賣等，理應無犯，餘皆結犯。
若佛子，以好心出家，而為名聞利養，於國王、百官前說佛戒者，橫與比丘、比丘尼菩薩弟子作繫縛事，如獄囚法，如兵奴之法。如師子身中蟲，自食師子肉，非余外蟲。如是佛子自破佛法，非外道天魔能破。若受佛戒者，應護佛戒，如念一子，如事父母，不可毀破。而菩薩聞外道惡人以惡言謗佛戒之聲，如三百鉾刺心，千刀萬杖打拍其身，等無有異。寧自入地獄，經于百劫，而不一聞惡人以惡言謗破佛戒之聲，而況自破佛戒，教人破法因緣，亦無孝順之心。若故作者，犯輕垢罪。
說是非而破，唯在內家，非外道等之所能也。如蓮華面經云：佛告阿難：譬如師子命終，若空若地，若水若陸，所有眾生不敢食師子身肉。唯師子自生諸虫，自食師子虫之肉。阿難，我之佛法，非餘能壞，是我法中諸比丘，破我三大阿僧祇劫積行勤苦所集佛法。
如是九戒，應當學，敬心奉持。諸佛子，是四十八輕戒，汝等受持。過去諸菩薩已誦，未來諸菩薩當誦，現在諸菩薩今誦。諸佛子諦聽，此十重、四十八輕戒，三世諸佛已誦、當誦、今誦，我今亦如是誦。汝等一切大眾，若國王、王子、百官、比丘、比丘尼、信男、信女，受持菩薩戒者，應受持、讀誦、解說、書寫佛性常住戒卷，流通三世，一切眾生化化不絕，得見千佛，佛佛授手，世世不墮惡道、八難，常生人道、天中。我今在此樹下，略開七佛法戒。汝等大眾，當一心學波羅提木叉，歡喜奉行。如無相天王品勸學中一一廣明。三千學士，時坐聽者，聞佛自誦，心心頂戴，喜躍受持。
輕戒三門，自下第三、結勸奉行門。
爾時釋迦牟尼佛，說上蓮花臺藏世界盧舍那佛所說心地法門品中，十無盡戒法品竟。千百億釋迦，亦如是說。從摩醯首羅天王宮，至此道樹下，十住處說法品，為一切菩薩，不可說大眾，受持、讀誦、解說其義，亦如是。千百億世界，蓮花藏世界，微塵世界。一切佛心藏、地藏、戒藏、無量行願藏、因果佛性常住藏。如是一切佛，說無量一切法藏竟，千百億世界中，一切眾生受持，歡喜奉行。若廣開心地相相，如佛花光王七行品中說。
始終卷初分為三段，此即第三流通分也。此文意言，此一釋迦行作意時，其餘釋迦亦爾，應知。從摩醯首羅等者，說十世界海等處，如卷初說。言心藏等者，傳說心藏即三賢也，地藏者十聖之地，戒藏即十重、四十八輕戒也，無量行願藏者即上三賢、十聖所有行願也。因謂三劫，果即四智，佛性常住清淨法界也。自下總結，如文可解。
明人忍慧強，能持如是法，未成佛道間，安獲五種利：一者十方佛，愍念常守護；二者命終時，正見心歡喜；三者生生處，為諸菩薩友；四者功德聚，戒度悉成就；五者今後世，性戒福慧滿。此是佛行處，智者善思量。計我著相者，不能信是法。滅壽取證者，亦非下種處。欲長菩提苗，光明照世間，應當靜觀察，諸法真實相。不生亦不滅，不常復不斷，不一亦不異，不來亦不去。如是一心中，方便勤莊嚴。菩薩所應作，應當次第學。於學於無學，勿生分別想。是名第一道，亦名摩訶衍。一切戲論惡，悉從是處滅。諸佛薩婆若，悉由是處出。是故諸佛子，宜發大勇猛，於諸佛淨戒，護持如明珠。過去諸菩薩，已於是中學。未來者當學，現在者今學。此是佛行處，聖主所稱歎。我已隨順說，福德無量聚。迴以施眾生，共向一切智。願聞是法者，疾得成佛道。
梵網經古迹記卷下。
