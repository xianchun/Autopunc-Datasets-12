潭州潙山靈祐禪師，福州長谿趙氏子。年十五出家，依本郡建善寺法常律師，剃髮於杭州龍興寺，究大小乘教。二十三遊江西，參百丈，丈一見，許之入室，遂居參學之首。侍立次，丈問：誰？師曰；某甲。丈曰：汝撥爐中有火否？師撥之曰：無火。丈躬起深撥得少火，舉以示之曰：汝道，無這箇聻！師由是發悟，禮謝陳其所解。丈曰：此乃暫時歧路耳。經云：欲識佛性義，當觀時節因緣。時節既至，如迷忽悟，如忘忽憶，方省己物不從他得。故祖師云：悟了同未悟，無心亦無法。祇是無虚妄凡聖等心，本來心法元自備足。汝今既爾，善自護持。次日，同百丈入山作務。丈曰：將得火來麽？師曰：將得來。丈曰：在甚處？師乃拈一枝柴吹兩吹，度與百丈。丈曰：老僧住得否？陀曰：非和尚所居。丈曰：何也？陀曰：和尚是骨人，彼是肉山。設居徒不盈千。丈曰：吾衆中莫有人住得否？陀曰：待歷觀之。時華林覺爲第一座，丈令侍者請至。問曰：此人如何？陀請謦欬一聲，行數步。陀曰：不可。丈又令唤師，師時爲典座。陀一見乃曰：此正是潙山主人也。丈是夜召師入室，囑曰：吾化緣在此。潙山勝境，汝當居之，嗣續吾宗，廣度後學。而華林聞之曰：某甲忝居上首，典座何得住持？丈曰：若能對衆下得一語出格，當與住持。卽指淨瓶問曰：不得唤作淨瓶，汝唤作甚麽？林曰：不可唤作木𣔻也。丈乃問師，師踢倒淨瓶便出去。丈笑曰：第一座輸却山子也。師遂往焉。
是山峭絶，夐無人煙。猿猱爲伍，橡栗充食。經于五七載，絶無來者。師自念言，我本住持，爲利益於人，既絶往還，自善何濟？卽捨庵而欲他往。行至山口，見虵虎狼豹，交横在路。師曰：汝等諸獸，不用攔吾行路。吾若於此山有緣，汝等各自散去。吾若無緣，汝等不用動。吾從路過，一任汝喫。言訖，蟲虎四散而去。師乃回庵。未及一載，安上座同數僧從百丈來，輔佐於師。安曰：某與和尚作典座，待僧及五百人，不論時節卽不造粥，便放某甲下。自後山下居民，稍稍知之，率衆共營梵宇。連帥李景讓奏號同慶寺，相國裴公休嘗咨玄奥，繇是天下禪學輻輳焉。
上堂：夫道人之心，質直無僞，無背無面，無詐妄心。一切時中，視聽尋常，更無委曲，亦不閉眼塞耳，但情不附物卽得。從上諸聖，祇説濁邊過患，若無如許多惡覺情見想習之事，譬如秋水澄渟，清淨無爲，澹󲋞無礙。唤他作道人，亦名無事人。時有僧問：頓悟之人更有修否？師曰：若真悟得本他自知時，修與不修是兩頭語。如今初心雖從緣得，一念頓悟自理，猶有無始曠劫習氣未能頓淨，須教渠淨除現業流識，卽是修也。不可别有法，教渠修行趣向，從聞入理，聞理深妙，心自圓明，不居惑地。縱有百千妙義，抑揚當時，此乃得坐披衣，自解作活計，始得。以要言之，則實際理地，不受一塵，萬行門中，不捨一法。若也單刀直入，則凡聖情盡，體露真常，理事不二，卽如如佛。仰山問：如何是祖師西來意？師指燈籠曰：大好燈籠。仰曰：莫祇這便是麽？師曰：這箇是甚麽？仰曰：大好燈籠。師曰：果然不見。一日，師謂衆曰：如許多人，祇得大機，不得大用。仰山舉此語，問山下庵主曰：和尚恁麽道，意旨如何？主曰：更舉看。仰擬再舉，被庵主踏倒。仰歸舉似師，師呵呵大笑。師在法堂坐，庫頭擊木魚，火頭擲却火抄，拊掌大笑。師曰：衆中也有恁麽人？遂唤來問：你作麽生？火頭曰：某甲不喫粥肚饑，所以歡喜。師乃點頭。
師摘茶次，謂仰山曰：終日摘茶祇聞子聲，不見子形。仰撼茶樹，師曰：子祇得其用，不得其體。仰曰：未審和尚如何？師良久。仰曰：和尚祇得其體，不得其用。師曰：放子三十棒。仰曰：和尚棒某甲喫，某甲棒教誰喫？師曰：放子三十棒。師坐次，仰山入來。師曰：寂子速道，莫入陰界。仰曰：慧寂信亦不立。師曰：子信了不立，不信不立？仰曰：祇是慧寂，更信阿誰？師曰：若恁麽卽是定性聲聞。仰曰：慧寂佛亦不立。師問仰山：涅槃經四十卷，多少是佛説，多少是魔説？仰曰：總是魔説。師曰：已後無人柰子何！仰曰：慧寂卽一期之事，行履在甚麽處？師曰：祇貴子眼正，不説子行履。仰山蹋衣次，提起問師曰：正恁麽時，和尚作麽生？師曰：正恁麽時，我這裏無作麽生？仰曰：和尚有身而無用。師良久，却拈起問曰：汝正恁麽時，作麽生？仰曰：正恁麽時，和尚還見伊否？師曰：汝有用而無身。師後忽問仰山：汝春間有話未圓，今試道看。仰曰：正恁麽時，切忌勃訴。師曰：停囚長智。師一日唤院主，主便來。師曰：我唤院主，汝來作甚麽？主無對。又令侍者唤第一座，座便至。師曰：我唤第一座，汝來作甚麽？座亦無對。師問雲巖：聞汝久在藥山，是否？巖曰：是。師曰：如何是藥山大人相？巖曰：涅槃後有。師曰：如何是涅槃後有？巖曰：水灑不着。巖却問師：百丈大人相如何？師曰：巍巍堂堂，煒煒煌煌。聲前非聲，色後非色。蚊子上鐵牛，無汝下觜處。師過淨瓶與仰山，山擬接，師却縮手曰：是甚麽？仰曰：和尚還見箇甚麽？師曰：若恁麽，何用更就吾覓？仰曰：離然如此，仁義道中與和尚提瓶挈水，亦是本分事。師乃過淨瓶與仰山。
師與仰山行次，指柏樹子問曰：前面是甚麽？仰曰：栢樹子。師却問耘田翁，翁亦曰：栢樹子。師曰：這耘田翁向後亦有五百衆。師問仰山：何處來？仰曰：田中來。師曰：禾好刈也未？仰作刈禾勢。師曰：汝適來作青見，作黄見，作不青不黄見？仰曰：和尚背後是甚麽？師曰：子還見麽？仰拈禾穗曰：和尚何曾問這箇？師曰：此是鵝王擇乳。師問仰山：天寒人寒？仰曰：大家在這裏。師曰：何不直説？仰曰：適來也不曲，和尚如何？師曰：直須隨流。上堂：仲冬嚴寒年年事，晷運推移事若何？仰山進前，叉手而立。師曰：我情知汝答這話不得！香嚴曰：某甲偏答得這話。師躡前問，嚴亦進前，叉手而立。師曰：賴遇寂子不會。
師一日見劉鐵磨來，師曰：老牸牛，汝來也。磨曰：來日臺山大會齋，和尚還去麽？師乃放身作卧勢，磨便出去。有僧來禮拜，師作起勢。僧曰：請和尚不用起。師曰：老僧未曾坐。僧曰：某甲未曾禮。師曰：何故無禮？僧無對。僧問：如何是道？師曰：無心是道。曰：某甲不會。師曰：會取不會底好！曰：如何是不會底？師曰：祇汝是，不是别人。復曰：今時人但直下體取不會底，正是汝心，正是汝佛。若向外得一知一解，將爲禪道，且没交涉。名運糞入，不名運糞出，汙汝心田。所以道不是道。問：如何是百丈真？師下禪牀，叉手立。曰：如何是和尚真？師却坐。師坐次，仰山從方丈前過，師曰：若是百丈先師見，子須喫痛棒始得。仰曰：卽今事作麽生？師曰：合取兩片皮。仰曰：此恩難報。師曰：非子不才，迺老僧年邁。仰曰：今日親見百丈師翁來。師曰：子向甚麽處見？仰曰：不道見祇是無别。師曰：始終作家。
師問仰山：卽今事且置，古來事作麽生？仰叉手近前。師曰：猶是卽今事，古來事作麽生？仰退後立。師曰：汝屈我，我屈汝。仰便禮拜。仰山香嚴侍立次，師舉手曰：如今恁麽者少，不恁麽者多。嚴從東過西立，仰從西過東立。師曰：這箇因緣，三十年後如金擲地相似。仰曰：亦須是和尚提唱始得。嚴曰：卽今亦不少。師曰：合取口。師坐次，仰山入來，師以兩手相交示之。仰作女人拜。師曰：如是！如是！師方丈内坐次，仰山入來，師曰：寂子，近日宗門令嗣作麽生？仰曰：大有人疑著此事。師曰：寂子作麽生？仰曰：慧寂祇管困來合眼，健卽坐禪，所以未曾説著在。師曰：到這田地也難得。仰曰：據慧寂所見，祇如此一句也著不得。師曰：汝爲一人也不得。仰曰：自古聖人，盡皆如此。師曰：大有人笑汝恁麽祗對。仰曰：解笑者是慧寂同參。師曰：出頭事作麽生？仰繞禪牀一匝，師曰：裂破古今。仰山香嚴侍立次，師曰：過去現在未來，佛佛道同，人人得箇解脱路。仰曰：如何是人人解脱路？師回顧香嚴曰：寂子借問，何不答伊？嚴曰：若道過去未來現在，某甲却有箇祗對處。師曰：子作麽生祗對？嚴珍重便出。師却問仰山曰：智閑恁麽祗對，還契寂子也無？仰曰：不契。師曰：子又作麽生？仰亦珍重出去。師呵呵大笑曰：如水乳合。
一日，師翹起一足謂仰山曰：我每日得他負載，感伊不徹。仰曰：當時給孤園中，與此無别。師曰：更須道始得。仰曰：寒時與他襪著，也不爲分外。師曰：不負當初，子今已徹。仰曰：恁麽更要答話在。師曰：道看。仰曰：誠如是言。師曰：如是！如是！師問仰山：生住異滅，汝作麽生會？仰曰：一念起時不見有生住異滅。師曰：子何得遣法？仰曰：和尚適來問甚麽？師曰：生住異滅。仰曰：却唤作遣法。師問仰山：妙淨明心，汝作麽生會？仰曰：山河大地，日月星辰。師曰：汝祇得其事。仰曰：和尚適來問甚麽？師曰：妙淨明心。仰曰：唤作事得麽？師曰：如是！如是！石霜會下有二禪客到，云：此間無一人會禪。後普請般柴，仰山見二禪客歇，將一橛柴問曰：還道得麽？俱無對。仰曰：莫道無人會禪好！仰歸舉似師曰：今日二禪客，被慧寂勘破。師曰：甚麽處被子勘破？仰舉前話。師曰：寂子又被吾勘破。
師睡次，仰山問訊，師便回面向壁。仰曰：和尚何得如此！師起曰：我適來得一夢，你試爲我原看。仰取一盆水，與師洗面。少頃，香嚴亦來問訊。師曰：我適來得一夢，寂子爲我原了，汝更與我原看。嚴乃點一椀茶來。師曰：二子見解，過於鶖子。師因泥壁次，李軍容來，具公裳，直至師背後，端笏而立。師回首見，便側泥盤作接泥勢。李便轉笏作進泥勢。師便抛下泥盤，同歸方丈。僧問：不作潙山一頂笠，無由得到莫傜村。如何是潙山一頂笠？師唤曰：近前來。僧近前，師與一踏。
上堂：老僧百年後，向山下作一頭水牯牛。左脇下書五字，曰：潙山僧某甲。當恁麽時，唤作潙山僧又是水牯牛，唤作水牯牛又是潙山僧。畢竟唤作甚麽卽得？仰山出禮拜而退。師敷揚宗教，凡四十餘年，達者不可勝數。大中七年正月九日，盥漱敷坐，怡然而寂。壽八十三，臘六十四。塔于本山，謚大圓禪師，塔曰清淨。南嶽下四世袁州仰山慧寂通智禪師，韶州懷化葉氏子。年九歲，於廣州和安寺投通禪師出家。十四歲，父母取歸，欲與㛰媾。師不從，遂斷手二指，跪致父母前，誓求正法，以答劬勞。父母乃許。再詣通處，而得披剃。未登具，卽遊方。初謁耽源，已悟玄旨。後參潙山，遂升堂奥。耽源謂師曰：國師當時傳得六代祖師圓相，共九十七箇，授與老僧。乃曰：吾滅後三十年，南方有一沙彌到來，大興此教，次第傳受，無令斷絶。我今付汝，汝當奉持。遂將其本過與師。師接得一覽，便將火燒却。耽源一日問：前來諸相，甚宜秘惜。師曰：當時看了便燒却也。源曰：吾此法門無人能會，唯先師及諸祖師、諸大聖人方可委悉，子何得焚之？師曰：慧寂一覽，已知其意。但用得不可執本也。源曰：然雖如此，於子卽得，後人信之不及。師曰：和尚若要重録不難，卽重集一本呈上，更無遺失。源曰：然。耽源上堂，師出衆，作此相以手拓呈了，却叉手立。源以兩手相交，作拳示之。師進前三步，作女人拜。源點頭，師便禮拜。
師浣衲次，耽源曰：正恁麽時作麽生？師曰：正恁麽時向甚麽處見？後參潙山，潙問：汝是有主沙彌，無主沙彌？師曰：有主。曰：主在甚麽處？師從西過東立，潙異之。師問：如何是真佛住處？潙曰：以思無思之妙，返思靈燄之無窮，思盡還源，性相常住。事理不二，真佛如如。師於言下頓悟，自此執侍前後，盤桓十五載。
後參巖頭，頭舉起拂子，師展坐具。巖拈拂子置背後，師將坐具搭肩上而出。巖曰：我不肯汝放，秪肯汝收。掃地次，潙問：塵非掃得，空不自生，如何是塵非掃得？師掃地一下，潙曰：如何是空不自生？師指自身又指潙，潙曰：塵非掃得，空不自生。離此二途，又作麽生？師又掃地一下，又指自身並指潙。潙一日指田問師：這丘田那頭高，這頭低。師曰：却是這頭高，那頭低。潙曰：你若不信，向中間立，看兩頭。師曰：不必立中間，亦莫住兩頭。潙曰：若如是，著水看，水能平物。師曰：水亦無定，但高處高平，低處低平。潙便休。
有施主送絹與潙山，師問：和尚受施主如是供養，將何報答？潙敲禪牀示之。師曰：和尚何得將衆人物作自己用？師在潙山，爲直歲，作務歸，潙問：甚麽處去來？師曰：田中來。潙曰：田中多少人？師插鍬叉手。潙曰：今日南山，大有人刈茅。師拔鍬便行。師在潙山牧牛，時踢天泰上座問曰：一毛頭師子現卽不問，百億毛頭百億師子現，又作麽生？師便騎牛歸，侍立潙山次，舉前話方了，却見泰來。師曰：便是這箇上座。潙遂問：百億毛頭百億師子現，豈不是上座道？泰曰：是。師曰：正當現時，毛前現，毛後現？泰曰：現時不説前後。潙山大笑。師曰：師子腰折也。便下去。
一日，第一座舉起拂子曰：若人作得道理，卽與之。師曰：某甲作得道理，還得否？座曰：但作得道理便得。師乃掣將拂子去。一日雨下，天性上座謂師曰：好雨！師曰：好在甚麽處？性無語。師曰：某甲却道得。性曰：好在甚麽處？師指雨，性又無語。師曰：何得大智而默。師隨潙山遊山，到磐陀石上坐。師侍立次，忽鵶衘一紅柿落在面前。潙拾與師，師接得洗了度與潙。潙曰：子甚處得來？師曰：此是和尚道德所感。潙曰：汝也不得無分。卽分半與師。
潙山問師：忽有人問汝，汝作麽生祗對？師曰：東寺師叔若在，某甲不致寂寞。潙曰：放汝一箇不祗對罪。師曰：生之與殺，祇在一言。潙曰：不負汝見，别有人不肯。師曰：阿誰？潙指露柱曰：這箇。師曰：道甚麽？潙曰：道甚麽？師曰：白鼠推遷，銀臺不變。師問潙山：大用現前，請師辨白？潙山下座歸方丈，師隨後入。潙問：子適來問甚麽話？師再舉，潙曰：還記得吾答語否？師曰：記得。潙曰：你試舉看。師便珍重出去。潙曰：錯。師回首，曰：閑師弟若來，莫道某甲無語好！師問東寺曰：借一路過那邊還得否？寺曰：大凡沙門不可祇一路，也别更有麽？師良久，寺却問：借一路過那邊得否？師曰：大凡沙門不可祇一路，也别更有麽？寺曰：祇有此。師曰：大唐天子決定姓金。
師在潙山前坡牧牛次，見一僧上山，不久便下來。師乃問：上座何不且留山中？僧曰：祇爲因緣不契。師曰：有何因緣，試舉看。曰：和尚問某名甚麽，某答歸真和尚。曰：歸真何在？某甲無對。師曰：上座却回向和尚，道某甲道得也。和尚問作麽生道，但曰眼裏耳裏鼻裏。僧回一如所教。潙曰：脱空謾語漢，此是五百人善知識語。
師卧次，夢入彌勒内院，衆堂中諸位皆足，惟第二位空，師遂就座。有一尊者白槌曰：今當第二座説法。師起白槌曰：摩訶衍法，離四句，絶百非，諦聽！諦聽！衆皆散去。及覺舉似潙，潙曰：子已入聖位。師便禮拜。
師侍潙行次，忽見前面塵起，潙曰：面前是甚麽？師近前看了，却作此󲋡相。潙點頭。潙山示衆曰：一切衆生皆無佛性。鹽官示衆曰：一切衆生皆有佛性。鹽官有二僧往探問，既到潙山，聞潙山舉揚，莫測其涯，若生輕慢。因一日與師言話次，乃勸曰：師兄須是勤學佛法，不得容易！師乃作此相，以手拓呈了，却抛向背後，遂展兩手就二僧索，二僧罔措。師曰：吾兄直須勤學佛法，不得容易！便起去。時二僧却回鹽官，行三十里，一僧忽然有省，乃曰：當知潙山道，一切衆生皆無佛性，信之不錯。便回潙山。一僧更前行數里，因過水忽然有省，自歎曰：潙山道，一切衆生皆無佛性，灼然有他恁麽道。亦回潙山，久依法席。潙山同師牧牛次，潙曰：此中還有菩薩也無？師曰：有。潙曰：汝見那箇是，試指出看。師曰：和尚疑那箇不是，試指出看？潙便休。師送果子上潙山，潙接得，問：子甚麽處得來？師曰：家園底。潙曰：堪喫也未？師曰：未敢嘗，先獻和尚。潙曰：是阿誰底？師曰：慧寂底。潙曰：既是子底，因甚麽教我先嘗？師曰：和尚嘗千嘗萬。潙便喫，曰：猶帶酸澀在。師曰：酸澀莫非自知？潙不答。
赤干行者聞鐘聲，乃問：有耳打鐘，無耳打鐘？師曰：汝但問，莫愁我答不得。干曰：早箇問了也！師喝曰：去！師夏末問訊潙山次，潙曰：子一夏不見上來，在下面作何所務？師曰：某甲在下面，鉏得一片畬，下得一籮種。潙曰：子今夏不虚過。師却問：未審和尚一夏之中作何所務？潙曰：日中一食，夜後一寢。師曰：和尚今夏亦不虚過。道了乃吐舌。潙曰：寂子何得自傷己命？潙山一日見師來，卽以兩手相交過，各撥三下，却竪一指。師亦以兩手相交過，各撥三下，却向胷前仰一手覆一手，以目瞻視，潙山休去。
潙山餧鵶生飯，回頭見師，曰：今日爲伊上堂一上。師曰：某甲隨例得聞。潙曰：聞底事作麽生？師曰：鵶作鵶鳴，鵲作鵲噪。潙曰：争奈聲色何！師曰：和尚適來道甚麽？潙曰：我祇道爲伊上堂一上。師曰：爲甚麽唤作聲色？潙曰：雖然如此，驗過也無妨。師曰：大事因緣又作麽生驗？潙竪起拳，師曰：終是指東畫西。潙曰：子適來問甚麽？師曰：問和尚大事因緣。潙曰：爲甚麽唤作指東畫西？師曰：爲著聲色故，某甲所以問過。潙曰：並未曉了此事。師曰：如何得曉了此事？潙曰：寂子聲色，老僧東西。師曰：一月千江，體不分水。潙曰：應須與麽始得。師曰：如金與金，終無異色，豈有異名？潙曰：作麽生是無異名底道理？師曰：瓶、盤、釵、釧、券、盂、盆。潙曰：寂子説禪如師子吼，驚散狐狼野干之屬。
師後開法王莽山，問僧：近離甚處？曰：廬山。師曰：曾到五老峯麽？曰：不曾到。師曰：闍黎不曾遊山。上堂：汝等諸人，各自回光返照，莫記吾言。汝無始劫來，背明投暗，妄想根深，卒難頓拔。所以假設方便，奪汝麄識。如將黄葉止啼，有甚麽是處，亦如人將百種貨物，與金寶作一鋪貨賣。祇擬輕重來機，所以道石頭是真金鋪，我這裏是雜貨鋪。有人來覔鼠糞，我亦拈與他。來覔真金，我亦拈與他。時有僧問：鼠糞卽不要，請和尚真金？師曰：齧鏃擬開口，驢年亦不會。僧無對。師曰：索唤則有交易，不索唤則無。我若説禪宗，身邊要一人相伴亦無，豈況有五百七百衆邪？我若東説西説，則争頭向前采拾。如將空拳誑小兒，都無實處。我今分明向汝説聖邊事，且莫將心湊泊。但向自己性海，如實而修，不要三明六通。何以故？此是聖末邊事，如今且要識心達本。但得其本，不愁其末。他時後日，自具去在。若未得本，縱饒將情學他亦不得。汝豈不見潙山和尚云：凡聖情盡，體露真常，事理不二，卽如如佛。問：如何是祖師意？師以手於空，作此相示之。僧無語。師謂第一座曰：不思善，不思惡，正恁麽時作麽生？座曰：正恁麽時是某甲放身命處。師曰：何不問老僧？座曰：正恁麽時不見有和尚？師曰：扶吾教不起。
師因歸潙山省覲，潙問：子既稱善知識，争辨得諸方來者，知有不知有，有師承無師承，是義學是玄學？子試説看。師曰：慧寂有驗處，但見僧來便竪起拂子，問伊諸方還説這箇不説？又曰這箇且置，諸方老宿意作麽生？潙嘆曰：此是從上宗門中牙爪。潙問：大地衆生，業識茫茫，無本可據，子作麽生知他有之與無？師曰：慧寂有驗處。時有一僧從面前過，師召曰：闍黎！僧回首，師曰：和尚，這箇便是業識茫茫，無本可據。潙曰：此是師子一滴乳，迸散六斛驢乳。師問僧：甚處來？曰：幽州。師曰：我恰要箇幽州信，米作麽價？曰：某甲來時，無端從市中過，踏折他橋梁。師便休。師見僧來，竪起拂子，僧便喝。師曰：喝卽不無，且道老僧過在甚麽處？曰：和尚不合將境示人。師便打。
有梵僧從空而至，師曰：近離甚處？曰：西天。師曰：幾時離彼？曰：今早。師曰：何太遲生！曰：遊山翫水。師曰：神通遊戲則不無，闍黎佛法須還老僧始得。曰：特來東土禮文殊，却遇小釋迦。遂出梵書貝多葉，與師作禮，乘空而去。自此號小釋迦。
師住東平時，潙山令僧送書并鏡與師。師上堂，提起示衆曰：且道是潙山鏡，東平鏡？若道是東平鏡，又是潙山送來。若道是潙山鏡，又在東平手裏。道得則留取，道不得則撲破去也。衆無語，師遂撲破，便下座。僧參次，便問：和尚還識字否？師曰：隨分。僧以手畫此相拓呈，師以衣袖拂之。僧又作此相拓呈，師以兩手作背抛勢。僧以目視之，師低頭。僧遶師一匝，師便打，僧遂出去。師坐次，有僧來作禮，師不顧。其僧乃問：師識字否？師曰：隨分。僧乃右旋一匝。曰：是甚麽字？師於地上書十字酬之。僧又左旋一匝，曰：是甚字？師改十字作卍字。僧畫此相，以兩手拓，如脩羅掌日月勢。曰：是甚麽字？師乃畫此󱔢相對之，僧乃作婁至德勢。師曰：如是！如是！此是諸佛之所護念，汝亦如是，吾亦如是。善自護持！其僧禮謝，騰空而去。
時有一道者見，經五日後，遂問師。師曰：汝還見否？道者曰：某甲見出門騰空而去。師曰：此是西天羅漢，故來探吾道。道者曰：某雖覩種種三昧，不辨其理。師曰：吾以義爲汝解釋，此是八種三昧，是覺海變爲義海，體則同然。此義合有因有果，卽時異時，總别不離隱身三昧也。師問僧：近離甚處？曰：南方。師舉拄杖曰：彼中老宿還説這箇麽？曰：不説。師曰：既不説這箇，還説那箇否？曰：不説。師召大德，僧應諾。師曰：參堂去。僧便出。師復召曰：大德！僧回首，師曰：近前來。僧近前，師以拄杖頭上點一下，曰：去！
劉侍御問：了心之旨，可得聞乎？師曰：若要了心，無心可了。無了之心，是名真了。師一日在法堂上坐，見一僧從外來，便問訊了，向東邊叉手立，以目視師，師乃垂下左足。僧却過西邊叉手立，師垂下右足。僧向中間叉手立，師收雙足。僧禮拜，師曰：老僧自住此，未曾打着一人。拈拄杖便打。僧便騰空而去。陸希聲相公欲謁師，先作此相封呈。師開封於相下面書云：不思而知，落第二頭。思而知之，落第三首。遂封回。公見卽入山，師乃門迎。公纔入門，便問：三門俱開，從何門入？師曰：從信門入。公至法堂，又問：不出魔界，便入佛界時如何？師以拂子倒點三下。公便設禮。又問：和尚還持戒否？師曰：不持戒。曰：還坐禪否？師曰：不坐禪。公良久，師曰：會麽？曰：不會。師曰：聽老僧一頌：滔滔不持戒，兀兀不坐禪。釅茶三兩椀，意在钁頭邊。師却問：承聞相公看經得悟，是否？曰：弟子因看涅槃經有云，不斷煩惱而入涅槃，得箇安樂處。師竪起拂子，曰：祇如這箇作麽生入？曰：入之一字，也不消得。師曰：入之一字，不爲相公。公便起去。
龐居士問：久嚮仰山，到來爲甚麽却覆？師竪起拂子，士曰：恰是。師曰：是仰是覆？士乃打露柱，曰：雖然無人，也要露柱證明。師擲拂子，曰：若到諸方，一任舉似。師指雪師子，問衆：有過得此色者麽？衆無對。師問雙峰：師弟近日見處如何？曰：據某見處，實無一法可當情。師曰：汝解猶在境。曰：某秪如此，師兄又如何？師曰：汝豈不知無一法可當情者？潙山聞曰：寂子一句，疑殺天下人。
師卧次，僧問：法身還解説法也無？師曰：我説不得，别有一人説得。曰：説得底人在甚麽處？師推出枕子。潙山聞曰：寂子用劔刃上事。師閉目坐次，有僧潜來身邊立，師開目，於地上作此相，顧視其僧。僧無語。師携拄杖行次，僧問：和尚手中是甚麽？師便拈向背後，曰：見麽？僧無對。師問一僧：汝會甚麽？曰：會卜。師提起拂子，曰：這箇六十四卦中阿那卦收？僧無對。師自代云：適來是雷天大壯，如今變爲地火明夷。問僧：名甚麽？曰：靈通。師曰：便請入燈籠。曰：早箇入了也。問：古人道，見色便見心。禪牀是色，請和尚離却色，指學人心。師曰：那箇是禪牀，指出來看。僧無語。問：如何是毗盧師？師乃叱之。僧曰：如何是和尚師？師曰：莫無禮！師共一僧語，旁有僧曰：語底是文殊，默底是維摩。師曰：不語不默底莫是汝否？僧默然。師曰：何不現神通？曰：不辭現神通，祇恐和尚收作教。師曰：鑒汝來處，未有教外底眼。問：天堂地獄相去幾何？師將拄杖畫地一畫。師住觀音時，出牓云：看經次不得問事。有僧來問訊，見師看經，旁立而待。師卷却經，問：會麽？曰：某甲不看經，争得會？師曰：汝已後會去在。其僧到巖頭，頭問：甚處來？曰：江西觀音來。頭曰：和尚有何言句？僧舉前話，頭曰：這箇老師，我將謂被故紙埋却，元來猶在。
僧思𨜶問：禪宗頓悟，畢竟入門的意如何？師曰：此意極難，若是祖宗門下，上根上智，一聞千悟，得大揔持。其有根微智劣，若不安禪静慮，到這裏總須茫然。曰：除此一路，别更有入處否？師曰：有。曰：如何卽是。師曰：汝是甚處人？曰：幽州人。師曰：汝還思彼處否？曰：常思。師曰：能思者是心，所思者是境。彼處樓臺林苑，人馬駢闐，汝反思底還有許多般也無？曰：某甲到這裏，總不見有。師曰：汝解猶在心。信位卽得，人位未在。曰：除却這箇，别更有意也無？師曰：别有，别無即不堪也。曰：到這裏作麽生卽是？師曰：據汝所解，祇得一玄，得坐披衣，向後自看。𨜶禮謝之。
師接機利物，爲宗門標準。再遷東平，將順寂，數僧侍立，師以偈示之曰：一二二三子，平目復仰視。兩口一無舌，卽是吾宗旨。至日午，陞座辭衆，復説偈曰：年滿七十七，無常在今日。日輪正當午，兩手攀屈膝。言訖，以兩手抱膝而終。閲明年，南塔涌禪師遷靈骨歸仰山，塔于集雲峯下。謚智通禪師、妙光之塔。
鄧州香嚴智閑禪師，青州人也。厭俗辭親，觀方慕道。在百丈時性識聰敏，參禪不得。洎丈遷化，遂參潙山。山問：我聞汝在百丈先師處，問一答十，問十答百。此是汝聰明靈利，意解識想，生死根本。父母未生時，試道一句看。師被一問，直得茫然。歸寮將平日看過底文字從頭要尋一句酬對，竟不能得，乃自嘆曰：畫餅不可充饑。屢乞潙山説破，山曰：我若説似汝，汝已後駡我去。我説底是我底，終不干汝事。師遂將平昔所看文字燒却。曰：此生不學佛法也，且作箇長行粥飯僧，免役心神。乃泣辭潙山，直過南陽覩忠國師遺跡，遂憩止焉。
一日，芟除草木，偶抛瓦礫，擊竹作聲，忽然省悟。遽歸沐浴焚香，遥禮潙山。讚曰：和尚大慈，恩逾父母。當時若爲我説破，何有今日之事？乃有頌曰：一擊忘所知，更不假修持。動容揚古路，不墮悄然機。處處無蹤跡，聲色外威儀。諸方達道者，咸言上上機。潙山聞得，謂仰山曰：此子徹也。仰曰：此是心機意識，著述得成。待某甲親自勘過。仰後見師，曰：和尚讚嘆師弟發明大事，你試説看。師舉前頌，仰曰：此是夙習記持而成，若有正悟，别更説看。師又成頌曰：去年貧未是貧，今年貧始是貧。去年貧，猶有卓錐之地，今年貧，錐也無。仰曰：如來禪許師弟會，祖師禪未夢見在。師復有頌曰：我有一機，瞬目視伊。若人不會，别唤沙彌。仰乃報潙山，曰：且喜閑師弟會祖師禪也。
師初開堂，潙山令僧送書并拄杖至。師接得便哭：蒼天！蒼天！僧曰：和尚爲甚麽如此？師曰：祇爲春行秋令。上堂：道由悟達，不在語言。況是密密堂堂，曾無間隔，不勞心意，暫借回光。日用全功，迷徒自背。僧問：如何是香嚴境？師曰：華木不滋。問：如何是僊陀婆？師敲禪牀曰：過這裏來。問：如何是現在學？師以扇子旋轉示之，曰：見麽？僧無語。問：如何是正命食？師以手撮而示之。問：如何是無表戒？師曰：待闍黎作俗卽説。問：如何是聲色外相見一句？師曰：如某甲未住香嚴時，且道在甚麽處？曰：恁麽則亦不敢道有所在。師曰：如幻人心心所法。問：如何是直截根源佛所印？師抛下拄杖，散手而去。問：如何是佛法大意？師曰：今年霜降早，蕎麥揔不收。問：如何是西來意？師以手入懷作拳，展開與之。僧乃跪膝，以兩手作受勢。師曰：是甚麽？僧無對。問：離四句，絶百非，請和尚道。師曰：獵師前不得説本師戒。
上堂：若論此事，如人上樹，口銜樹枝，脚不蹋枝，手不攀枝，樹下忽有人問，如何是祖師西來意？不對他，又違他所問。若對他，又喪身失命。當恁麽時作麽生卽得？時有虎頭招上座出衆云：樹上卽不問，未上樹時請和尚道。師乃呵呵大笑。
師問：僧甚處來？曰：潙山來。師曰：和尚近日有何言句？曰：有僧問：如何是西來意？和尚竪起拂子。師曰：彼中兄弟作麽生會？曰：彼中商量道，卽色明心，附物顯理。師曰：會卽便會，著甚死急！僧却問：師意如何？師亦竪起拂子。師有偈曰：子啐母啄，子覺母殼。子母俱亡，應緣不錯。同道唱和，妙云獨脚。師凡示學徒，語多簡直。有偈頌二百餘篇，隨緣對機，不拘聲律，諸方盛行。後謚襲燈禪師。
杭州徑山洪諲禪師，吴興人也。僧問：掩息如灰時如何？師曰：猶是時人功幹。曰：幹後如何？師曰：耕人田不種。曰：畢竟如何？師曰：禾熟不臨場。問：龍門不假風雷勢便透得者如何？師曰：猶是一品二品。曰：此既是階級，向上事如何？師曰：吾不知有汝龍門。問：如霜如雪時如何？師曰：猶是污染。曰：不污染時如何？師曰：不同色。許州全明上座先問石霜：一毫穿衆穴時如何？霜曰：直須萬年去。曰：萬年後如何？霜曰：登科任汝登科，拔萃任汝拔萃。後問師曰：一毫穿衆穴時如何？師曰：光靴任汝光靴，結果任汝結果。問：如何是長？師曰：千聖不能量。曰：如何是短？師曰：蟭螟眼裏著不滿。其僧不肯，便去舉似石霜。霜曰：祇爲太近實頭。僧却問霜：如何是長？霜曰：不屈曲。曰：如何是短？霜曰：雙陸盤中不喝彩。佛日長老訪師。師問：伏承長老獨化一方，何以薦遊峯頂？日曰：朗月當空掛，冰霜不自寒。師曰：莫是長老家風也無？日曰：峭峙萬重關，於中含寶月。師曰：此猶是文言，作麽生是長老家風？日曰：今日賴遇佛日，却問隱密全真，時人知有道不得，太省無辜，時人知有道得。於此二途，猶是時人升降處。未審和尚親道自道如何道？師曰：我家道處無可道。日曰：如來路上無私曲，便請玄音和一場。師曰：任汝二輪更互照，碧潭雲外不相關。日曰：爲報白頭無限客，此回年少莫歸鄉。師曰：老少同輪無向背，我家玄路勿參差。日曰：一言定天下，四句爲誰宣。師曰：汝言有三四，我道其中一也無。師因有偈曰：東西不相顧，南北與誰留。汝言有三四，我道一也無。光化四年九月二十八日，白衆而化。
滁州定山神英禪師，因椑樹省和尚行脚時參問：不落數量，請師道。師提起數珠曰：是落不落？樹曰：圓珠三竅，時人知有，請師圓前話。師便打，樹拂袖便出。師曰：三十年後槌胷大哭去在！樹住後示衆曰：老僧三十年前至定山，被他熱謾一上，不同小小。師見首座洗衣，遂問：作甚麽？座提起衣示之。師曰：洗底是甚衣？座曰：關中使鐵錢。師唤維那，移下座掛搭著。
襄州延慶山法端禪師，僧問：蚯蚓斬爲兩段，兩頭俱動。佛性在阿那頭？師展兩手。師滅後，謚紹真禪師。
益州應天和尚，僧問：人人盡有佛性，如何是和尚佛性？師曰：汝唤甚麽作佛性？曰：恁麽則和尚無佛性也。師乃叫：快活！快活！
福州九峯慈慧禪師，初在潙山，山上堂曰：汝等諸人，祇得大機，不得大用。師便抽身出去。潙召之，師更不回顧。潙曰：此子堪爲法器。一日辭潙山，曰：某甲辭違和尚，千里之外不離左右。潙動容曰：善爲！
京兆府米和尚參學後，歸受業寺，有老宿問：月中斷井索，時人唤作蛇。未審七師見佛唤作甚麽？師曰：若有佛見，卽同衆生。老宿曰：千年桃核。師令僧去問仰山曰：今時還假悟也無？仰曰：悟卽不無，争柰落在第二頭。師深肯之。又令僧問洞山曰：那箇究竟作麽生？洞曰：却須問他始得。師亦肯之。僧問：自古上賢，還達真正理也無？師曰：達。曰：祇如真正理作麽生達？師曰：當時霍光賣假銀城與單于，契書是甚麽人做？曰：某甲直得杜口無言。師曰：平地教人作保。問：如何是衲衣下事？師曰：醜陋任君嫌，不掛雲霞色。
晉州霍山和尚，因仰山一僧到，自稱集雲峯下四藤條天下大禪佛參，師乃唤維那：打鐘著。太禪佛驟步而去。
元康和尚，因訪石樓，樓纔見便收足坐。師曰：得恁麽威儀周足！樓曰：汝適來見箇甚麽？師曰：無端被人領過。樓曰：須是與麽始爲真見。師曰：苦哉！賺殺幾人來！樓便起身。師曰：見則見矣，動則不動。樓曰：盡力道不出定也。師拊掌三下。後有僧舉似南泉，泉曰：天下人斷這兩箇漢是非不得。若斷得，與他同參。
蘄州三角山法遇庵主，因荒亂，魁帥入山，執刃而問：和尚有甚財寶？師曰：僧家之寶，非君所宜。魁曰：是何寶？師震聲一喝，魁不悟，以刃加之。
襄州王敬初常侍，視事次，米和尚至，公乃舉筆示之。米曰：還判得虚空否？公擲筆入宅，更不復出。米致疑，明日憑皷山供養主入探其意。米亦隨至，潛在屏蔽間偵伺。供養主纔坐，問曰：昨日米和尚有甚麽言句，便不相見？公曰：師子齩人，韓獹逐塊。米聞此語，卽省前謬。遽出朗笑曰：我會也，我會也。公曰：會卽不無，你試道看。米曰：請常侍舉。公乃竪起一隻筯。米曰：這野狐精。公曰：這漢徹也。問僧：一切衆生還有佛性也無？曰：有。公指壁上畫狗子曰：這箇還有也無？僧無對。公自代曰：看齩著汝。
袁州仰山西塔光穆禪師，僧問：如何是正聞？師曰：不從耳入。曰：作麽生？師曰：還聞麽？問：祖意教意，是同是别？師曰：同别且置，汝道瓶嘴裏甚麽物出來入去？問：如何是西來意？師曰：汝無佛性。問：如何是頓？師作圓相示之。曰：如何是漸？師以手空中撥三下。
袁州仰山南塔光涌禪師，豫章豐城章氏子。母乳之夕，神光照庭，厩馬皆驚，因以光涌名之。少甚俊敏，依仰山剃度。北游謁臨濟，復歸侍山。山曰：汝來作甚麽？師曰：禮覲和尚。山曰：還見和尚麽？師曰：見。山曰：和尚何似驢？師曰：某甲見和尚亦不似佛。山曰：若不似佛，似箇甚麽？師曰：若有所似，與驢何别？山大驚曰：凡聖兩忘，情盡體露。吾以此驗人，二十年無決了者，子保任之。山每指謂人曰：此子肉身佛也。僧問：文殊是七佛之師，文殊還有師否？師曰：遇緣卽有。曰：如何是文殊師？師竪起拂子。僧曰：莫祇這便是麽？師放下拂子，叉手。問：如何是妙用一句？師曰：水到渠成。問：真佛住在何處？師曰：言下無相，也不在别處。
晉州霍山景通禪師，初參仰山，山閉目坐，師乃翹起右足曰：如是！如是！西天二十八祖亦如是！中華六祖亦如是！和尚亦如是！景通亦如是！仰山起來，打四藤條。師因此自稱：集雲峯下四藤條天下大禪佛。住後，有行者問：如何是佛法大意？師乃禮拜。者曰：和尚爲甚麽禮俗人？師曰：汝不見道尊重弟子。師問僧：甚麽處來？僧提起坐具，師曰：龍頭蛇尾。問：如何是佛？師便打，僧亦打。師曰：汝打我有道理，我打汝無道理。僧無語。師又打趁出。師化緣將畢，先備薪於郊野，徧辭檀信。食訖至薪所，謂弟子曰：日午當來報。至日午，師自執炬登積薪上，以笠置項後，作圓光相。手執拄杖，作降魔杵勢，立終於紅燄中。
杭州無著文喜禪師，嘉禾語溪人也。姓朱氏。七歲，依本邑常樂寺。國清出家剃染，後習律聽教。屬會昌澄汰，反服韜晦。大中初，例重懺度於鹽官齊峯寺，後謁大慈山性空禪師。空曰：子何不徧參乎？師直往五臺山華嚴寺，至金剛窟禮謁，遇一老翁牽牛而行，邀師入寺。翁呼均提，有童子應聲出迎。翁縱牛，引師陞堂。堂宇皆耀金色，翁踞牀指繡墩命坐。翁曰：近自何來？師曰：南方。翁曰：南方佛法如何住持？師曰：末法比丘，少奉戒律。翁曰：多少衆？師曰：或三百，或五百。師却問：此間佛法如何住持？翁曰：龍蛇混雜，凡聖同居。師曰：多少衆？翁曰：前三三，後三三。翁呼童子致茶，并進酥酪。師納其味，心意豁然。翁拈起玻璃盞，問曰：南方還有這箇否？師曰：無。翁曰：尋常將甚麽喫茶？師無對。師覩日色稍晚，遂問翁：擬投一宿得否？翁曰：汝有執心在，不得宿。師曰：某甲無執心。翁曰：汝曾受戒否？師曰：受戒久矣。翁曰：汝若無執心，何用受戒？師辭退。翁令童子相送，師問童子：前三三，後三三，是多少？童召：大德！師應諾。童曰：是多少？師復問曰：此爲何處？童曰：此金剛窟般若寺也。師悽然，悟彼翁者卽文殊也。不可再見，卽稽首童子，願乞一言爲别。童説偈曰：面上無嗔供養具，口裏無嗔吐妙香。心裏無嗔是珍寶，無垢無染是真常。言訖，均提與寺俱隱，但見五色雲中，文殊乘金毛師子往來，忽有白雲自東方來，覆之不見。時有滄州菩提寺僧修政等至，尚聞山石震吼之聲。師因駐錫五臺。咸通三年至洪州觀音參仰山，頓了心契，令充典座。文殊嘗現於粥鑊上，師以攪粥篦便打，曰：文殊自文殊，文喜自文喜。殊乃説偈曰：苦瓠連根苦，甜瓜徹蔕甜。修行三大劫，却被老僧嫌。一日，有異僧來求齋食，師減己分饋之。仰山預知，問曰：適來果位人至，汝給食否？師曰：輟己回施。仰曰：汝大利益。後旋浙住龍泉寺。僧問：如何是涅槃相？師曰：香煙盡處驗。問：如何是佛法大意？師曰：唤院主來，這師僧患顛。問：如何是自己？師默然，僧罔措，再問。師曰：青天蒙昧，不向月邊飛。錢王奏賜紫衣，署無著禪師。將順寂，於子夜告衆曰：三界心盡，卽是涅槃。言訖，跏趺而終。白光照室，竹樹同色。塔于靈隱山之西塢。天福二年宣城帥田頵應杭將許思叛涣，縱兵大掠，發師塔，覩肉身不壞，爪髮俱長。武肅錢王異之，遣裨將邵志重加封瘞，至皇朝嘉定庚辰，遷于淨慈山智覺壽禪師塔左。
新羅國五觀山順支了悟禪師，僧問：如何是西來意？師竪拂子。僧曰：莫這箇便是？師放下拂子。問：以字不成，八字不是，是甚麽字？師作圓相示之。有僧於師前作五花圓相，師畫破作一圓相。
袁州仰山東塔和尚，僧問：如何是君王劔？師曰：落纜不采功。曰：用者如何？師曰：不落人手。問：法王與君王相見時如何？師曰：兩掌無私。曰：見後如何？師曰：中間絶像。
吉州止觀和尚，僧問：如何是毗盧師？師攔胸與一拓。問：如何是頓？師曰：非梁陳。
壽州紹宗禪師，僧問：如何是西來意？師曰：好事不出門，惡事行千里。有官人謂師曰：見説江西不立宗？師曰：遇緣卽立。曰：遇緣立箇甚麽？師曰：江西不立宗。
益州南禪無染禪師，僧問：無句之句，師還答也無？師曰：從來祇明恁麽事。曰：畢竟如何？師曰：且問看。
益州長平山和尚，僧問：視瞬不及處如何？師曰：我眨眼也没工夫。問：如何是祖師意？師曰：西天來，唐土去。
益州崇福演教禪師，僧問：如何是寬廓之言？師曰：無口得道。問：如何是西來意？師曰：今日明日。
安州大安山清幹禪師，僧問：從上諸聖，從何而證？師乃斫額。問：如何是祖師西來意？師曰：羊頭車子推明月。
終南山豐德寺和尚，僧問：如何是和尚家風？師曰：觸事面牆。問：如何是本來事？師曰：終不更問人。
均州武當山佛巖暉禪師，僧問：某甲頃年有疾，又中毒藥，請師醫。師曰：二宜湯一椀。問：如何是佛向上事？曰：螺髻子。曰：如何是佛向下事？師曰：蓮華座。
江州廬山雙谿田道者，僧問：如何是啐啄之機？師以手作啄勢。問：如何是西來意？師曰：甚麽處得箇問頭來？
洪州米嶺和尚，常語曰：莫過於此。僧問：未審是甚麽莫過於此？師曰：不出是。僧後問長慶：爲甚麽不出是？慶曰：汝擬唤作甚麽？
福州雙峯古禪師，本業講經，因參先雙峯。峯問：大德甚麽處住？曰：城裏。峯曰：尋常還思老僧否？曰：常思和尚，無由禮覲。峯曰：祇這思底便是大德。師從此領旨。卽罷講席，侍奉數年。後到石霜，但隨衆而已，更不參請。衆謂古侍者嘗受雙峯印記，往往聞于石霜。霜欲詰其所悟，而未得其便。師因辭去，霜將拂子送出門首，召曰：古侍者！師回首。霜曰：擬著卽差，是著卽乖，不擬不是，亦莫作箇會。除非知有莫能知之。好去！好去！師應喏喏，卽前邁。尋屬雙峯示寂，師乃繼續住持。僧問：和尚當時辭石霜，石霜恁麽道意作麽生？師曰：祇教我不著是非。
吉州資福如寶禪師，僧問：如何是應機之句？師默然。問：如何是玄旨？師曰：汝與我掩却門。問：魯祖面壁，意作麽生？師曰：没交涉。問：如何是從上真正眼？師槌胸曰：蒼天！蒼天！曰：借問有何妨？師曰：困。問：這箇還受學也無？師曰：未曾钁地栽虚空。問：如何是衲僧急切處？師曰：不過此。問曰：學人未問已前，請師道。師曰：噫！問：如何是一塵入正受？師作入定勢。曰：如何是諸塵三昧起？師曰：汝問阿誰？問：如何是一路涅槃門？師彈指一聲，又展開兩手。曰：如何領會？師曰：不是秋月明，子自横行八九。問：如何是和尚家風？師曰：飯後三椀茶。師一日拈起蒲團，示衆曰：諸佛菩薩，入理聖人，皆從這裏出。便擲下，擘開胸曰：作麽生？衆無對。問：學人創入叢林，一夏將末，未蒙和尚指教，願垂提拯。師拓開曰：老僧住持已來，未曾瞎却一人眼。師有時坐良久，周視左右曰：會麽？衆曰：不會。師曰：不會卽謾汝去也。師一日將蒲團於頭上，曰：汝諸人恁麽時難共語。衆無對。師將坐，却曰：猶較些子。
郢州芭蕉山慧清禪師，新羅國人也。上堂，拈拄杖示衆曰：你有拄杖子，我與你拄杖子。你無拄杖子，我奪却你拄杖子。靠拄杖下座。僧問：如何是芭蕉水？師曰：冬温夏涼。問：如何是吹毛劔？師曰：進前三步。曰：用者如何？師曰：退後三步。問：如何是和尚爲人一句？師曰：祇恐闍黎不問。上堂：會麽？相悉者少，珍重！問：不語有問時如何？師曰：未出三門千里程。問：如何是自己？師曰：望南看北斗。問：光境俱亡，復是何物？師曰：知。曰：知箇甚麽？師曰：建州九郎。上堂：如人行次，忽遇前面萬丈深坑，背後野火來逼，兩畔是荆棘叢林，若也向前，則墮在坑壍。若也退後，則野火燒身。若也轉側，則被荆棘林礙。當與麽時，作麽生免得？若也免得，合有出身之路。若免不得，墮身死漢。問：如何是提婆宗？師曰：赤幡在左。問僧：近離甚處？僧曰：請師試道看。師曰：將謂是舶上商人，元來是當州小客。問：不問二頭三首，請師直指本來面目。師默然正坐。問：賊來須打，客來須看，忽遇客賊俱來時如何？師曰：屋裏有一緉破草鞋。曰：祇如破草鞋，還堪受用也無？師曰：汝若將去，前凶後不吉。問：北斗藏身，意旨如何？師曰：九九八十一。乃曰：會麽？曰：不會。師曰：一二三四五。師謂衆曰：我年二十八，到仰山參見南塔，見上堂曰：汝等諸人，若是箇漢，從孃肚裏出來便作師子吼，好麽？我於言下歇得身心，便住五載。僧問：古佛未出興時如何？師曰：千年茄子根。曰：出興後如何？師曰：金剛努出眼。上堂，良久曰：也大相辱。珍重！問：如何是祖師意？師曰：汝問那箇祖師意？曰：達磨西來意。師曰：獨自棲棲暗渡江。問：牛頭未見四祖時如何？師曰：知。曰：見後如何？師曰：知。問：甚麽物無兩頭，甚麽物無背面？師曰：我身無兩頭，我語無背面。問：如何是透法身句？師曰：一不得問，二不得休。曰：學人不會。師曰：第三度來，與汝相見。
越州清化全怤禪師，吴郡崑山人也。初參南塔，塔問：從何而來？師曰：鄂州。塔曰：鄂州使君名甚麽？師曰：化下不敢相觸忤。曰：此地道不畏。師曰：大丈夫何必相試。塔囅然而笑，遂乃印可。時廬陵安福縣宰建應國禪苑，迎師聚徒，本道上聞，賜名清化。僧問：如何是和尚急切爲人處？師曰：朝看東南，暮看西北。曰：不會。師曰：徒誇東陽客，不識西陽珍。問：如何是正法眼？師曰：我却不知。曰：和尚爲甚麽不知？師曰：不可青天白日尿牀也。師後還故國，錢氏文穆王特加禮重。晉天福二年丁酉歲，錢氏戍將闢雲峯山建院，亦以清化爲名，延師開堂。僧問：如何是佛法大意？師曰：華表柱頭木鶴飛。問：路逢達道人，不將語默對，未審將甚麽對？師曰：眼裏瞳人吹叫子。問：和尚年多少？師曰：始見去年九月九，如今又見秋葉黄。曰：恁麽則無數也。師曰：問取黄葉。曰：畢竟事如何？師曰：六隻骰子滿盆紅。問：亡僧遷化向甚麽處去？師曰：長江無間斷，聚沫任風飄。曰：還受祭祀也無？師曰：祭祀卽不無。曰：如何祭祀？師曰：漁歌舉櫂，谷裏聞聲。忠獻王賜紫方袍，師不受。王改以衲衣，仍號純一禪師。師曰：吾非飾讓也，慮後人倣吾而逞欲耳。開運四年秋，示寂。時大風摧震竹木。
韶州黄連山義初明微禪師，僧問：三乘十二分教卽不問，請師開口不答話。師曰：寶華臺上定古今。曰：如何是寶華臺上定古今？師曰：一點墨子，輪流不移。曰：學人全體不會，請師指示。師曰：靈覺雖轉，空華不墜。問：古路無蹤，如何進步？師曰：金烏遶須彌，元與劫同時。曰：恁麽則得達於彼岸也。師曰：黄河三千年一度清。廣主劉氏嚮師道化，請入府内説法。僧問：人王與法王相見時如何？師曰：兩鏡相照，萬象歷然。曰：法王心要，達磨西來，五祖付與曹谿，自此不傳衣鉢。未審碧玉階前，將何付囑？師曰：石羊水上行，木馬夜翻駒。曰：恁麽則我王有感，萬國歸朝。師曰：時人盡唱太平歌。問：如何是佛？師曰：胸題卍字，背負圓光。問：如何是道？師展兩手示之。僧曰：佛之與道，相去幾何！師曰：如水如波。
韶州慧林鴻究妙濟禪師，僧問：千聖常行此路，如何是此路？師曰：果然不見。問：魯祖面壁，意旨如何？師曰：有甚麽雪處？問：如何是急切事？師曰：鈍漢。問：如何是和尚家風？師曰：諸方大例。問：定慧等學，明見佛性。此理如何？師曰：新修梵宇。
吉州資福貞邃禪師，僧問：和尚見古人，得何意旨便歇去？師作此相示之。問：如何是古人歌？師作此相示之。問：如何是最初一句？師曰：未具世界時，闍黎亦在此。問：百丈卷席，意旨如何？師良久。問：古人道，前三三，後三三，意旨如何？師曰：汝名甚麽。曰：某甲。師曰：喫茶去。上堂：隔江見資福刹竿便回去，脚跟下好與三十棒。況過江來？時有僧纔出，師曰：不堪共語。問：如何是古佛心？師曰：山河大地。
吉州福壽和尚，僧問：祖意教意，是同是别？師展手。問：文殊騎師子，普賢騎象王，未審釋迦騎甚麽？師舉手云：㖿！㖿！
潭州鹿苑和尚，僧問：餘國作佛，還有異名也無？師作此相示之。問：如何是鹿苑一路？師曰：吉獠舌頭問將來。問：如何是閉門造車？師曰：南嶽石橋。曰：如何是出門合轍？師曰：拄杖頭鞋。上堂，展手曰：天下老和尚、諸上座命根，揔在這裏。有僧出曰：還收得也無？師曰：天台石橋側。曰：某甲不恁麽。師曰：伏惟尚饗。問：如何是世尊不説説？師曰：須彌山倒。曰：如何是迦葉不聞聞？師曰：大海枯竭。
郢州芭蕉山繼徹禪師，初參風穴。穴問：如何是正法眼？師曰：泥彈子。穴異之。次謁先芭蕉。蕉上堂舉仰山道：兩口一無舌，此是吾宗旨。師豁然有省。住後，僧問：如何是林溪境？師曰：有山有水。曰：如何是境中人？師曰：三門前，佛殿後。問：如何是深深處？師曰：石人開石户，石鎖兩頭摇。上堂：昔日如來於波羅柰國，梵王請轉法輪，如來不已而已，有屈宗風。隨機逗教，遂有三乘名字，流傳於天上人間，至今光揚不墜。若據祖宗門下，天地懸殊，上上根機，頓超不異。作麽生是混融一句？還有人道得麽？若道得，有參學眼。若道不得，天寬地窄。便下座。
上堂：眼中無翳，空裏無花。水長船高，泥多佛大。莫將問來，我也無答。會麽？問在答處，答在問處。便下座。問：三乘十二分教卽不問，如何是宗門一句？師曰：七縱八横。曰：如何領會？師曰：泥裏倒，泥裏起。問：如何是祖師西來意？師曰：著體汗衫。問：有一人不舍生死，不證涅槃，師還提攜也無？師曰：不提攜。曰：爲甚麽不提攜？師曰：林溪粗識好惡。問：如何是吹毛劔？師曰：透。曰：用者如何？師曰：鈍。問：寂寂無依時如何？師曰：未是衲僧分上事。曰：如何是衲僧分上事？師曰：要行卽行，要坐卽坐。師有偈曰：芭蕉的旨，不挂脣齒。木童唱和，石人側耳。
郢州興陽山清讓禪師，僧問：大通智勝佛，十劫坐道場。佛法不現前，不得成佛道時如何？師曰：其問甚諦當。曰：既是坐道場，爲甚麽不得成佛道？師曰：爲伊不成佛。
洪州幽谷山法滿禪師，僧問：如何是道？師良久曰：會麽？曰：學人不會。師曰：聽取一偈：話道語下無聲，舉揚奥旨丁寧。禪要如今會取，不須退後消停。
郢州芭蕉山遇禪師，僧問：如何是祖師西來意？師曰：是星皆拱北，無水不朝東。曰：争奈學人未會何！師曰：逢人但恁麽舉。
郢州芭蕉山圓禪師，僧問：如何是和尚接人一句？師曰：要頭截取去。曰：豈無方便？師曰：心不負人，面無慚色。上堂：三千大千世界，夜來被老僧都合成一塊，輥向須彌頂上。帝釋大怒，拈得撲成粉碎。諸上座還覺頭痛也無？良久曰：莫不識痛痒好！珍重！
彭州承天院辭確禪師，僧問：學人有一隻箭，射卽是，不射卽是？師曰：作麽生是闍黎箭？僧便喝。師曰：這箇是草箭子。曰：如何是和尚箭？師曰：禁忌須屈指，禱祈便扣牙。問：心隨萬境轉，阿那箇是轉萬境底心？師曰：嘉州大像古人鐫。問：衆罪如霜露，慧日能消除時如何？師曰：亭臺深夜雨，樓閣静時鐘。曰：爲甚麽因緣會遇時，果報還自受？師曰：管筆能書，片舌解語。開堂日示衆：正令提綱，猶是捏窠造僞。佛法祗對，特地謾驀上流。問著卽參差，答着卽交互。大德擬向甚麽處下口？然則如是，事無一向，權柄在手，縱奪臨機，有疑請問。僧問：如何是第一義？師曰：羣峯穿海去，滴水下巖來。問：師唱誰家曲，宗風嗣阿誰？師曰：道頭會尾，舉意知心。
興元府牛頭山精禪師，僧問：如何是古佛心？師曰：東海浮漚。曰：如何領會？師曰：秤鎚落井。問：不居凡聖是甚麽人？師曰：梁朝傅大士。曰：此理如何？師曰：楚國孟嘗君。
益州覺城院信禪師，僧問：如何是出身一路？師曰：三門前。曰：如何領會？師曰：緊峭草鞋。
郢州芭蕉山閑禪師，僧問：十語九不中時如何？師曰：閉門屋裏坐，抱首哭蒼天。
郢州芭蕉山令遵禪師，僧問：直得無下口處時如何？師曰：便須進一步。曰：向甚麽處下脚？師曰：東山西嶺上。
韶州靈瑞和尚，俗士問：如何是佛？師喝曰：汝是村裏人。僧問：如何是西來意？師曰：十萬八千里。問：如何是本來心？師曰：坐却毗盧頂，出没太虚中。問：如何是教外别傳底事？師曰：兩箇靈龜泥裏鬭，直至如今困未休。曰：不會。師曰：木雞銜卵走，燕雀乘虎飛。潭中魚不現，石女却生兒。南嶽下八世蘄州三角山志謙禪師，僧問：如何是佛？師曰：速禮三拜。僧禮拜，師曰：一撥便轉。
郢州興陽詞鐸禪師，僧問：佛界與衆生界相去多少？師曰：道不得。曰：真箇那！師曰：有些子。
金陵清涼院文益禪師，餘杭魯氏子。七歲，依新定智通院全偉禪師落髮。弱齡禀具於越州開元寺。屬律匠希覺師盛化于明州鄮山育王寺，師往預聽習，究其微旨。復傍探儒典，遊文雅之場。覺師目爲我門之游夏也。師以玄機一發，雜務俱捐。振錫南邁，抵福州，參長慶，不大發明。後同紹修法進三人欲出嶺，過地藏院，阻雪少憩。附爐次，藏問：此行何之。師曰：行脚去。藏曰：作麽生是行脚事？師曰：不知。藏曰：不知最親切。又同三人舉肇論至天地與我同根處，藏曰：山河大地，與上座自己是同是别？師曰：别。藏竪起兩指，師曰：同。藏又竪起兩指，便起去。雪霽辭去，藏門送之，問曰：上座尋常説三界唯心，萬法唯識。乃指庭下片石曰：且道此石在心内？在心外？師曰：在心内。藏曰：行脚人著甚麽來由，安片石在心頭？師窘無以對，卽放包依席下求決擇。近一月餘，日呈見解，説道理。藏語之曰：佛法不恁麽。師曰：某甲詞窮理絶也。藏曰：若論佛法，一切見成。師於言下大悟，因議留止。
進師等以江表叢林，欲期歷覽，命師同往。至臨川，州牧請住崇壽院。開堂日，中坐茶筵未起時，僧正白師曰：四衆已圍繞和尚法座了也。師曰：衆人却參真善知識。少頃陞座，僧問：大衆雲集，請師舉唱。師曰：大衆久立。乃曰：衆人既盡在此，山僧不可無言，與大衆舉一古人方便。珍重！便下座。子方上座自長慶來，師舉長慶偈問曰：作麽生是萬象之中獨露身？子方舉拂子，師曰：恁麽會又争得？曰：和尚尊意如何？師曰：唤甚麽作萬象？曰：古人不撥萬象。師曰：萬象之中獨露身，説甚麽撥不撥？子方豁然悟解，述偈投誠。自是諸方會下，有存知解者翕然而至。始則行行如也，師微以激發，皆漸而服膺。海參之衆，常不減千計。
上堂，大衆立久，乃謂之曰：祇恁麽便散去，還有佛法道理也無？試説看！若無，又來這裏作麽？若有，大市裏人叢處亦有，何須到這裏？諸人各曾看還源觀、百門義海、華嚴論、涅槃經諸多策子，阿那箇教中有這箇時節？若有，試舉看！莫是恁麽經裏有恁麽語，是此時節麽？有甚麽交涉？所以道：微言滯於心首，嘗爲緣慮之場；實際居於目前，翻爲名相之境。又作麽生得翻去？若也翻去，又作麽生得正夫，還會麽？莫祇恁麽念策子，有甚麽用處？僧問：如何披露卽得與道相應？師曰：汝幾時披露卽與道不相應？問：六處不知音時如何？師曰：汝家眷屬一羣子。師又曰：作麽生會，莫道恁麽來問，便是不得。汝道六處不知音，眼處不知音，耳處不知音，若也根本是有，争解無得？古人道：離聲色，著聲色；離名字，著名字。所以無想天修得，經八萬大劫，一朝退墮，諸事儼然，蓋爲不知根本真實，次第修行三生六十劫，四生一百劫，如是直到三祇果滿。他古人猶道，不如一念緣起無生，超彼三乘權學等見。又道彈指圓成八萬門，刹那滅却三祇劫，也須體究。若如此用多少省力！僧問：指卽不問，如何是月？師曰：阿那箇是汝不問底指？又僧問：月卽不問，如何是指？師曰：月。曰：學人問指，和尚爲甚麽對月？師曰：爲汝問指。
江南國主重師之道，迎住報恩禪院，署淨慧禪師。僧問：洪鐘纔擊，大衆雲臻，請師如是。師曰：大衆會，何似汝會？問：如何是古佛家風？師曰：甚麽處看不足？問：十二時中，如何行履，卽得與道相應？師曰：取捨之心成巧僞。問：古人傳衣，當記何人？師曰：汝甚麽處見古人傳衣？問：十方賢聖皆入此宗，如何是此宗？師曰：十方賢聖皆入。問：如何是佛向上人？師曰：方便呼爲佛。問：如何是學人一卷經？師曰：題目甚分明。問：聲色兩字，甚麽人透得！師却謂衆曰：諸上座且道，這箇僧還透得也未？若會此僧問處，透聲色也不難。問：求佛知見，何路最徑？師曰：無過此。問：瑞草不凋時如何？師曰：謾語。問：大衆雲集，請師頓決疑網。師曰：寮舍内商量，茶堂内商量？問：雲開見日時如何？師曰：謾語真箇。問：如何是沙門所重處？師曰：若有纎毫所重，卽不名沙門。問：千百億化身，於中如何是清淨法身？師曰：揔是。問：簇簇上來，師意如何？師曰：是眼不是眼？問：全身是義，請師一決。師曰：汝義自破。問：如何是古佛心？師曰：流出慈悲喜捨。問：百年暗室，一燈能破。如何是一燈？師曰：論甚麽百年？問：如何是正真之道？師曰：一願也教汝行，二願也教汝行。問：如何是一真之地？師曰：地則無一真。曰：如何卓立？師曰：轉無交涉。問：如何是古佛？師曰：卽今也無嫌疑。問：十二時中如何行履？師曰：步步蹋著。問：古鏡未開，如何顯照？師曰：何必再三。問：如何是諸佛玄旨？師曰：是汝也有。問：承教有言，從無住本立一切法。如何是無住本？師曰：形興未質，名起未名。問：亡僧衣衆人唱，祖師衣甚麽人唱？師曰：汝唱得亡僧甚麽衣？問：蕩子還鄉時如何？師曰：將甚麽奉獻？曰：無有一物。師曰：日給作麽生？
師後住清涼，上堂曰：出家人但隨時及節便得，寒卽寒，熱卽熱。欲知佛性義，當觀時節因緣，古今方便不少。不見石頭和尚因看肇論云：會萬物爲己者，其唯聖人乎！他家便道，聖人無己，靡所不己。有一片言語唤作參同契，末上云：竺土大僊心。無過此語也。中間也祇隨時説話。上坐今欲會萬物爲自己去，蓋爲大地無一法可見。他又囑云：光陰莫虚度。適來向上座道，但隨時及節便得。若也移時失候，卽是虚度光陰，於非色中作色解。上座於非色中作色解，卽是移時失候。且道色作非色解，還當不當？上座若恁麽會，便是没交涉。正是癡狂兩頭走，有甚麽用處？上座但守分隨時過好。珍重！僧問：如何是清涼家風？師曰：汝到别處，但道到清涼來。問：如何得諸法無當去？師曰：甚麽法當著上座？曰：争柰日夕何！師曰：閑言語。問：觀身如幻化，觀内亦復然時如何？師曰：還得恁麽也無？問：要急相應，唯言不二。如何是不二之言？師曰：更添些子得麽？問：如何是法身？師曰：這箇是應身。問：如何是第一義？師曰：我向你道是第二義。
師問修山主：毫氂有差，天地懸隔。兄作麽生會？修曰：毫氂有差，天地懸隔。師曰：恁麽會又争得？修曰：和尚如何？師曰：毫氂有差，天地懸隔。修便禮拜。師與悟空禪師向火，拈起香匙，問曰：不得唤作香匙，兄唤作甚麽？空曰：香匙。師不肯。空後二十餘日，方明此語。僧參次，師指簾，時有二僧同去捲。師曰：一得一失。
雲門問：僧甚處來？曰：江西來。門曰：江西一隊老宿寱語住也未？僧無對。後僧問師：不知雲門意作麽生？師曰：大小雲門被這僧勘破。
問：僧甚處來？曰：道場來。師曰：明合暗合。僧無語。師令僧取土添蓮盆。僧取土到，師曰：橋東取，橋西取？曰：橋東取。師曰：是真實，是虚妄？問：僧甚處來？曰：報恩來。師曰：衆僧還安否？曰：安。師曰：喫茶去。問：僧甚處來？曰：泗州禮拜大聖來。師曰：今年大聖出塔否？曰：出。師却問傍僧曰：汝道伊到泗州不到？
師問寶資長老：古人道，山河無隔礙，光明處處透。且作麽生是處處透底光明？資曰：東畔打羅聲。師指竹問僧：還見麽？曰：見。師曰：竹來眼裏？眼到竹邊？曰：揔不恁麽。有俗士獻畫障子，師看了，問曰：汝是手巧，心巧？曰：心巧。師曰：那箇是汝心？士無對。僧問：如何是第二月？師曰：森羅萬象。曰：如何是第一月？師曰：萬象森羅。上堂：盡十方世界，皎皎地無一絲頭，若有一絲頭，卽是一絲頭。師指凳子曰：識得凳子，周匝有餘。僧問：如何是塵劫來事？師曰：盡在于今。
師因患脚，僧問訊次，師曰：非人來時不能動，及至人來動不得。且道佛法中下得甚麽語？曰：和尚且喜得便。師不肯，自别云：和尚今日似減。因開井被沙塞却泉眼。師曰：泉眼不通被沙礙，道眼不通被甚麽礙？僧無對。師代曰：被眼礙。師見僧般土次，乃以一塊土放僧擔上，曰：吾助汝。僧曰：謝和尚慈悲。師不肯。一僧别云：和尚是甚麽心行？師便休去。師謂小兒子曰：因子識得你爺，你爺名甚麽？兒無對。師却問僧：若是孝順之子，合下得一轉語。且道合下得甚麽語？僧無對。師代曰：他是孝順之子。師問講百法論僧曰：百法是體用雙陳，明門是能所兼舉。座主是能，法座是所，作麽生説兼舉？
師一日與李王論道罷，同觀牡丹花。王命作偈，師卽賦曰：擁毳對芳叢，由來趣不同。髮從今日白，花是去年紅。艷冶隨朝露，馨香逐晚風。何須待零落，然後始知空。王頓悟其意。師頌三界唯心曰：三界唯心，萬法唯識。唯識唯心，眼聲耳色。色不到耳，聲何觸眼。眼色耳聲，萬法成辦。萬法匪緣，豈觀如幻。山河大地，誰堅誰變？頌華嚴六相義曰：華嚴六相義，同中還有異。異若異於同，全非諸佛意。諸佛意總别，何曾有同異？男子身中入定時，女子身中不留意。不留意，絶名字，萬象明明無理事。師緣被於金陵，三坐大道場，朝夕演旨，時諸方叢林，咸遵風化。異域有慕其法者，涉遠而至。玄沙正宗，中興於江表。師調機順物，斥滯磨昬。凡舉諸方三昧，或入室呈解，或叩激請益，皆應病與藥。隨根悟入者，不可勝紀。周顯德五年戊午七月十七日示疾，國主親加禮問。閏月五日剃髮澡身，告衆訖，跏趺而逝，顔貌如生。壽七十有四，臘五十四。城下諸寺院，具威儀迎引。公卿李建勳以下，素服奉全身於江寧縣丹陽起塔，謚大法眼禪師。塔曰無相。後李主剏報慈院，命師門人玄覺言導師開法，再謚師大智藏大導師。
天台山德韶國師，處州龍泉陳氏子也。母葉氏，夢白光觸體，因而有娠。及誕，尤多奇異。年十五，有梵僧勉令出家，十七依本州龍歸寺受業，十八納戒於信州開元寺。後唐同光中遊方，首詣投子見同禪師，次謁龍牙，乃問：雄雄之尊，爲甚麽近之不得？牙曰：如火與火。師曰：忽遇水來又作麽生？牙曰：去！汝不會我語。師又問：天不蓋，地不載。此理如何？牙曰：道者合如是。師經十七次問，牙祇如此答。師竟不諭旨，再請垂誨。牙曰：道者，汝已後自會去。師後於通玄峯澡浴次，忽省前話，遂具威儀，焚香遥望龍牙禮拜曰：當時若向我説，今日決定駡也。又問疏山：百匝千重，是何人境界？山曰：左搓芒繩縛鬼子。師曰：不落古今，請師説。曰：不説。師曰：爲甚麽不説？曰：箇中不辨有無。師曰：師今善説。山駭之。如是歷參五十四員善知識，皆法緣未契，最後至臨川謁法眼，眼一見深器之。師以徧涉叢林，亦倦於參問，但隨衆而已。
一日，法眼上堂，僧問：如何是曹源一滴水？眼曰：是曹源一滴水。僧惘然而退。師於坐側，豁然開悟。平生凝滯，涣若冰釋。遂以所悟聞于法眼。眼曰：汝向後當爲國王所師，致祖道光大，吾不如也。自是諸方異唱，古今玄鍵，與之決擇，不留微迹。尋回本道，遊天台，止覩智者顗禪師遺蹤，有若舊居。師復與智者同姓，時謂之後身也。初止白沙，時忠懿王爲王子，時刺台州，嚮師之名，延請問道。師謂曰：他日爲霸主，無忘佛恩。漢乾祐元年戊申，王嗣國位，遣使迎之，伸弟子之禮。有傳天台智者教羲寂者，屢言于師曰：智者之教，年祀浸遠，慮多散落。今新羅國其本甚備，自非和尚慈力，其孰能致之乎？師於是聞于王，王遣使及齎師之書往彼國繕寫，備足而回，迄今盛行于世矣住後，上堂：古聖方便猶如河沙，祖師道非風幡動，仁者心動，斯乃無上心印法門。我輩是祖師門下客，合作麽生會祖師意？莫道風幡不動，汝心妄動；莫道不撥風幡，就風幡通取；莫道風幡動處是甚麽？有云附物明心，不須認物；有云色卽是空；有云非風幡動，應須妙會。如是解會，與祖師意旨有何交涉？既不許如是會，諸上座便合知悉。若於這裏徹底悟去，何法門而不明？百千諸佛方便，一時洞了，更有甚麽疑情？所以古人道，一了千明，一迷萬惑。上座豈是今日會得一則，明日又不會也。莫是有一分向上事難會，有一分下劣凡夫不會？如此見解，設經塵劫，祇自勞神乏思，無有是處。
僧問：諸法寂滅相，不可以言宣。和尚如何爲人師？曰：汝到諸方，更問一徧。曰：恁麽則絶於言句去也。師曰：夢裏惺惺。問：艫棹俱停，如何得到彼岸？師曰：慶汝平生。問：如何是三種病人。師曰：恰問著。問：如何是古佛心？師曰：此問不弱。問：如何是六相？師曰：卽汝是。問：如何是方便？師曰：此問甚當。問：亡僧遷化向甚麽處去也？師曰：終不向汝道。曰：爲甚麽不向某甲道？師曰：恐汝不會。問：一華開五葉，結果自然成。如何是一華開五葉？師曰：日出月明。曰：如何是結果自然成？師曰：天地皎然。問：如何是無憂佛？師曰：愁殺人。問：一切山河大地，從何而起？師曰：此問從何而來？問：如何是數起底心？師曰：争諱得。問：如何是沙門眼？師曰：黑如漆。問：絶消息時如何？師曰：謝指示。問：如何是轉物卽同如來？師曰：汝唤甚麽作物？曰：恁麽則同如來也。師曰：莫作野干鳴。問：那吒太子析肉還母，析骨還父，然後於蓮華上爲父母説法。未審如何是太子身？師曰：大家見。上座問曰：恁麽則大千同一真性也。師曰：依稀似曲纔堪聽，又被風吹别調中。問：六根俱泯，爲甚麽理事不明？師曰：何處不明？曰：恁麽則理事俱如也。師曰：前言何在？
上堂：大凡言句，應須絶滲漏始得。時有僧問：如何是絶滲漏底句？師曰：汝口似鼻孔。問：如何是不證一法？師曰：待言語在。曰：如何是證諸法？師曰：醉作麽！乃曰：祇如山僧恁麽對他，諸上座作麽生體會？莫是真實相爲麽？莫是正恁麽時無一法可證麽？莫是識伊來處麽？莫是全體顯露麽？莫錯會好！如此見解，唤作依草附木，與佛法天地懸隔。假饒答話揀辨如懸河，祇成得箇顛倒知見。若祇貴答話揀辨，有甚麽難，但恐無益於人，翻成賺悮。如上座從前所學揀辨、問答、記持，説道理極多，爲甚麽疑心不息？聞古聖方便，特地不會，祇爲多虚少實。上座不如從脚跟下一時覷破，看是甚麽道理？有多少法門，與上座作疑求解？始知從前所學底事，祇是生死根源、陰界裏活計。所以古人道，見聞不脱，如水裏月。無事珍重！師有偈曰：通玄峯頂，不是人間。心外無法，滿目青山。法眼聞云：卽此一偈，可起吾宗。
師後於般若寺開堂説法十二會。士堂：毛吞巨海，海性無虧，纖芥投鋒，鋒利無動。見與不見，會與不會，唯我知焉。乃有頌曰：暫下高峯已顯揚，般若圜通遍十方。人天浩浩無差别，法界縱横處處彰。珍重！上堂，僧問：承古有言，若人見般若，卽被般若縛。若人不見般若，亦被般若縛。既見般若，爲甚麽却被縛？師曰：你道般若見甚麽？曰：不見般若，爲甚麽亦被縛？師曰：你道般若甚麽處不見？乃曰：若見般若，不名般若。不見般若，亦不名般若。且作麽生説見不見？所以古人道，若欠一法，不成法身；若剩一法，不成法身；若有一法，不成法身；若無一法，不成法身。此是般若之真宗也。
僧問：乍離凝峯丈室，來坐般若道場。今日家風，請師一句。師曰：虧汝甚麽處！曰：恁麽則雷音震動乾坤界，人人無不盡霑恩。師曰：幸然未會，且莫探頭。僧禮拜，師曰：探頭卽不中。諸上座相共證明，今法久住，國土安寧。珍重！上堂，僧問：承教有言，歸源性無二，方便有多門。如何是歸源性？師曰：你問我答。曰：如何是方便門？師曰：你答我問。曰：如何趣向？師曰：顛倒作麽？問：一身卽無量身，無量身卽一身。如何是無量身？師曰：一身。曰：恁麽則昔日靈山，今日親覩。師曰：理當卽行。乃曰：三世諸佛，一時證明上座，上座且作麽生會？若會時不遷，無絲毫可得移易，何以故？爲過去、未來、見在三際是上座，上座且非三際，澤霖大海，滴滴皆滿。一塵空性，法界全收。珍重！
上堂，僧問：四衆雲集，人天恭敬。目覩尊顔，願宣般若。師曰：分明記取。曰：師宣妙法，國王萬歲，人民安樂。師曰：誰向你道？曰：法爾如然。師曰：你却靈利！問：三世諸佛不知有，狸奴白牯却知有。既是三世諸佛，爲甚麽却不知有？師曰：却是你知有。曰：狸奴白牯爲甚麽却知有？師曰：你甚麽處見三世諸佛。問：承教有言，眼不見色塵，意不知諸法。如何是眼不見色塵？師曰：却是耳見。曰：如何是意不知諸法？師曰：眼知。曰：恁麽則見聞路絶，聲色喧然。師曰：誰向汝道？乃曰：夫一切問答，如針鋒相投，無纎毫參差。事無不通，理無不備。良由一切言語，一切三昧，横竪深淺，隱顯去來，是諸佛實相門。祇據如今一時驗取。珍重！
上堂：古者道，如何是禪？三界綿綿，如何是道？十方浩浩。因甚麽道三界綿綿，何處是十方浩浩底道理？要會麽？塞却眼，塞却耳，塞却舌、身、意，無空闕處，無轉動處。上座作麽生會？横亦不得，竪亦不得，縱亦不得，奪亦不得。無用心處，亦無施設處。若如是會得，始會法門絶揀擇，一切言語絶滲漏。曾有僧問：作麽生是絶滲漏底語？向他道：口似鼻孔。甚好上座如此會，自然不通風去如識得盡，十方世界是金剛眼睛。無事，珍重！
上堂，僧問：天下太平，大王長壽，如何是王？師曰：日曉月明。曰：如何領會？師曰：誰是學人？乃曰：天下太平，大王長壽，國土豐樂，無諸患難。此是佛語，古不易今。不遷一言，可以定古定今。會取好，諸上座。又僧問：承古有言，有物先天地，無形本寂寥。如何是有物先天地？師曰：非同非合。曰：如何是無形本寂寥？師曰：誰問先天地？曰：恁麽則境静林間獨自遊去也。師曰：亂道作麽！乃曰：佛法不是這箇道理，要會麽？言發非聲，也前不物，始會天下太平，大王長壽。久立，珍重！
上堂：佛法現成，一切具足。豈不見道圓同太虚，無欠無餘。若如是也，且誰欠誰剩，誰是誰非，誰是會者，誰是不會者？所以道，東去亦是上座，西去亦是上座，南去亦是上座，北去亦是上座。因甚麽得成東西南北？若會得，自然見聞覺知路絶，一切諸法現前。何故如此？爲法身無相，觸目皆形；般若無知，對緣而照。一時徹底會取好！諸上座，出家兒合作麽生？此是本有之理，未爲分外。識心達本源，故名爲沙門。若識心皎皎地，實無絲毫障礙。上座久立，珍重！
上堂，僧問：欲入無爲海，先乘般若船。如何是般若船？師曰：常無所住。曰：如何是無爲海？師曰：且會般若船。問：古德道，登天不借梯，徧地無行路。如何是登天不借梯？師曰：不遺絲髮地。曰：如何是徧地無行路？師曰：適來向你道甚麽？乃曰：百千三昧門，百千神通門，百千妙用門，盡不出得般若海中。何以故？爲於無住本建立諸法。所以道，生滅去來，邪正動静，千變萬化，是諸佛大定門，無過於此。諸上座大家究取，增於佛法壽命，珍重！
上堂，僧問：世尊以正法眼付囑摩訶迦葉，祇如迦葉在畢鉢羅窟，未審付囑何人？師曰：教我向誰説？曰：恁麽則靈山付囑，不異今日。師曰：你甚麽處見靈山？問：法眼寶印，和尚親傳，未審今日當付何人？師曰：鼕鼕皷，一頭打，兩頭鳴。曰：恁麽則千聖同儔，古今不異。師曰：禪河浪静，尋水迷源。僧清遇問：帝王請命師赴王恩，般若會中，請師舉唱。師曰：分明記取。曰：恁麽則雲臺寶網，同演妙音。師曰：清遇何在！曰：法王法如是。師曰：阿誰證明？乃曰：靈山付囑分明，諸上座一時驗取。若驗得更無别理，祇是如今。譬如太虚，日明雲暗，山河大地，一切有爲世界，悉皆明現，乃至無爲，亦復如是。世尊付囑，迄至于今，並無絲毫差别，更付阿誰？所以祖師道，心自本來心，本心非有法。有法有本心，非心非本法。此是靈山付囑榜樣。諸上座徹底會取好！莫虚度時光。國王恩難報，諸佛恩難報，父母師長恩難報，十方施主恩難報。況建置如是次第，佛法興隆，若非國王恩力，焉得如此。若要報恩，應須明徹道眼，入般若性海始得。久立，珍重！
上堂，僧問：古德道，人空法亦空，二相本來同。師曰：山河大地。曰：學人不會，乞師方便。師曰：甚麽處不是方便？問：名假法假，人空法空。向去諸緣，諸師直指。師曰：謝此一問。曰：不覩王居壯，焉知天子尊。師曰：貪觀天上月，失却手中橈。問：教中道，心清淨故法界清淨，如何是清淨心？師曰：迦陵頻伽，共命之鳥。曰：與法界是一是二？師曰：你自問别人。乃曰：大道廓然，詎齊今古。無名無相，是法是修。良由法界無邊，心亦無際。無事不彰，無言不顯。如是會得，唤作般若現前，理同真際，一切山河大地，森羅萬象，牆壁瓦礫，並無絲毫可得虧闕。無事久立，珍重！
上堂，僧問：承師有言，九天擎玉印，七佛兆前心。如何是印？師曰：不露文。曰：如何是心？師曰：你名安嗣。乃曰：法界性海，如函如蓋，如鉤如鎻，如金與金，位位皆齊，無纎毫參差，不相混濫。非一非異，非同非别，若歸實地去，法法皆到底。不是上來問箇如何若何便是，不問時便非，在長連牀上坐時是有，不坐時是無。祇如諸方老宿，言教在世，如恒河沙，如來一大藏經，卷卷皆説佛理，句句盡言佛心，因甚麽得不會去！若一向織絡言教，意識解會，饒上座經塵沙劫，亦不能得徹。此唤作顛倒知見，識心活計，並無得力處。此蓋爲脚跟下不明，若究盡諸佛法源，河沙大藏，一時現前，不欠絲毫，不剩絲毫。諸佛時常出世，時常説法度人，未曾間歇。乃至猿啼鳥呌，草木叢林，常助上座發機，未有一時不爲上座。有如是奇特處，可惜許！諸上座大家究取，令法久住世間，增益人天壽命，國王安樂。無事，珍重！
上堂，舉古者道：吾有一言，天上人間。若人不會，緑水青山。且作麽生是一言底道理？古人語須是曉達始得。若是將言而名，於言未有箇會處，良由究盡諸法根蔕，始會一言。不是一言半句思量解會唤作一言。若會言語道斷，心行處滅，始到古人境界。亦不是閉目藏睛，暗中無所見，唤作言語道斷。且莫賺會，佛法不是這箇道理。要會麽，假饒經塵沙劫説，亦未曾有半句到諸上座。經塵沙劫不説，亦未曾欠少半句。應須徹底會去始得。若如是斟酌名言，空勞心力，並無用處。與諸上座共相證明，後學初心，速須究取。久立，珍重！
上堂，僧問：髑髏常干世界，鼻孔摩觸家風，如何是髑髏常干世界？師曰：更待荅話在。曰：如何是鼻孔摩觸家風？師曰：時復舉一徧。問：一人執炬自燼其身，一人抱冰横屍於路。此二人阿誰辨道？師曰：不遺者。曰：不會，乞師指示。師曰：你名敬新。曰：未審還有人證明也無？師曰：有。曰：甚麽人證明？師曰：敬新。問：牛頭未見四祖時如何？師曰：異境靈蹤，覩者皆羡。曰：見後如何？歸曰：適來向你道甚麽？問：古者道，敲打虚空鳴觳觳，石人木人齊應諾。六月降雪落紛紛，此是如來大圓覺。如何是敲打虚空底？師曰：崑崙奴著鐵袴，打一捧行一步。曰：恁麽則石人木人齊應諾也。師曰：你還聞麽？乃曰：諸佛法門，時常如是。譬如大海，千波萬浪，未嘗暫住，未嘗暫有，未嘗暫無，浩浩地光明自在。宗三世於毛端，圓古今於一念。應須徹底明達始得，不是問一則語，記一轉話，巧作道理。風雲水月，四六八對，便當佛法，莫自賺！諸上座究竟無益，若徹底會去，實無可隱藏。無刹不彰，無塵不現。直下凡夫，位齊諸佛。不用纎毫氣力，一時會取好！無事，珍重！
師因興教明和尚問曰：飲光持釋迦丈六之衣，在雞足山候彌勒下生，將丈六之衣披在千尺之身，應量恰好。祇如釋迦身長丈六，彌勒身長千尺，爲復是身解短邪？衣解長邪？師曰：汝却會。明拂袖便出去。師曰：小兒子，山僧若荅汝不是，當有因果。汝若不是，吾當見之。明歸七日，吐血。浮光和尚勸曰：汝速去懺悔。明乃至師方丈，悲泣曰：願和尚慈悲，許某懺悔。師曰：如人倒地，因地而起。不曾教汝起倒。明又曰：若許懺悔，某當終身給侍。師爲出語曰：佛佛道齊，宛爾高低。釋迦彌勒，如印印泥。開寶四年辛未，華頂西峯忽摧，聲震一山。師曰：吾非久矣。明年六月，大星殞于峯頂，林木變白。師乃示疾於蓮華峯，參問如常。二十八日，集衆言别，跏趺而逝。
金陵清涼泰欽法燈禪師，魏府人也。生而知道，辯才無礙。入法眼之室，海衆歸之，僉曰敏匠。初住洪州雙林院，開堂日，指法座曰：此山先代尊宿曾説法來，此座高廣，不才何陞？古昔有言，作禮須彌燈王如來，乃可得坐。且道須彌燈王如來今在何處？大衆要見麽，一時禮拜。便陞座，良久曰：大衆祇如此，也還有會處麽？僧問：如何是雙林境？師曰：畫也畫不成。曰：如何是境中人？師曰：且去，境也未識且討人。又僧問：一佛出世，震動乾坤。和尚出世，震動何方？師曰：甚麽處見震動？曰：争柰卽今何！師曰：今日有甚麽事？有僧出禮拜，師曰：道者，前時謝汝請我，將甚麽與汝好？僧擬問次，師曰：將謂相悉，却成不委。問：如何是西來密密意？師曰：苦。問：一佛出世，普潤羣生。和尚出世，當爲何人？師曰：不徒然。曰：恁麽則大衆有賴也。師曰：何必！乃曰：且住得也。久立，尊官及諸大衆，今日相請勤重，此箇殊功，比喻何及。所以道，未了之人聽一言，祇這如今誰動口？便下座，立倚拄杖而告衆曰：還會麽？天龍寂聽而雨華莫作，須菩提幀子畫將去，且恁麽信受奉行。問：新到近離甚處？僧曰：廬山。師拈起香合曰：廬山還有這箇也無？僧無對。師自代云：尋香來禮拜和尚。問：百骸俱潰散，一物鎮長靈。未審百骸一物，相去多少！師曰：百骸一物，一物百骸。
次住上藍護國院，僧問：十方俱擊皷，十處一時聞。如何是聞？師曰：汝從那方來？問：善行菩薩道，不染諸法相。如何是菩薩道？師曰：諸法相。曰：如何得不染去？師曰：染著甚麽處？問：不久開選場，還許學人選也無？師曰：汝是點額人。又曰：汝是甚麽科目？問：如何是演大法義？師曰：我演何似汝演。
次住金陵龍光院，上堂，維那白椎云：法筵龍象衆，當觀第一義。師曰：維那早是第二義，長老卽今是第幾義？乃舉衣袖曰：會麽？大衆，此是手舞足蹈，莫道五百生前曾爲樂主來。或有疑情，請垂見示。時有僧問：如何是諸佛正宗？師曰：汝是甚麽宗？曰：如何？師曰：如何卽不會。問：上藍一曲師親唱，今日龍光事若何？師曰：汝甚麽時到上藍來？曰：諦當事如何？師曰：不諦當卽别處覓。問：如何是佛法大意？師曰：且問小意，却來與汝大意。
師後住清涼大道場，上堂，僧出禮拜次。師曰：這僧最先出，爲大衆荅國主深恩。僧便問：國主請命，祖席重開，學人上來，請師直指心源。師曰：上來却下去。問：法眼一燈，分照天下。和尚一燈，分照何人？師曰：法眼甚麽處分照來？師乃曰：某甲本欲居山藏拙，養病過時，柰緣先師有未了底公案，出來與他了却。時有僧問：如何是先師未了底公案？師便打。曰：祖禰不了，殃及兒孫。曰：過在甚麽處？師曰：過在我殃及你。
江南國主爲鄭王時，受心法於法眼之室。暨法眼入滅，復嘗問師曰：先師有甚麽不了底公案？師曰：見分㭊次。異日，又問曰：承聞長老於先師有異聞底事。師作起身勢。國主曰：且坐。師謂衆曰：先師法席五百衆，今祇有十數人在諸方爲導首。你道莫有錯指人路底麽？若錯指，教他入水入火，落坑落壍。然古人又道，我若向刀山，刀山自摧折，我若向鑊湯，鑊湯自消滅。且作麽生商量？言語卽熟，乃問著便生疏去，何也？祇爲隔闊多時。上座但會我甚麽處去不得，有去不得者爲眼等諸根、色等諸法。諸法且置，上座開眼見甚麽？所以道，不見一法卽如來，方得名爲觀自在。珍重！
師開寶七年六月示疾，告衆曰：老僧卧疾，强牽拖與汝相見，如今隨處道場，宛然化城，且道作麽生是化城？不見古導師云，寶所非遥，須且前進。及至城所，又道我所化作。今汝諸人試説箇道理看。是如來禪、祖師禪還定得麽？汝等雖是晚生，須知僥忝我國主，凡所勝地建一道場，所須不闕，祇要汝開口，如今不知阿那箇是汝口，争荅効他四恩三有？欲得會麽，但識口必無咎，縱有咎因汝有。我今火風相逼，去住是常道。老僧住持，將逾一紀，每承國主助發，至于檀越，十方道侣，主事小師，皆赤心爲我，默而難言，或披麻帶布，此卽順俗，我道違真。且道順好違好？然但順我道，卽無顛倒。我之遺骸，必於南山大智藏和尚左右乞一墳冢。升沈皎然，不淪化也。努力，珍重！二十四日安坐而終。
杭州靈隱清聳禪師，福州人也。初參法眼，眼指雨謂師曰：滴滴落在上座眼裏。師初不喻旨，後因閲華嚴感悟，承眼印可。回止明州四明山卓庵。節度使錢億執事師之禮。忠懿王命於臨安兩處開法。後居靈隱上寺，署了悟禪師。上堂曰：十方諸佛常在汝前，還見麽？若言見，將心見，將眼見？所以道一切法不生，一切法不滅。若能如是解，諸佛常現前。又曰：見色便見心，且唤甚麽作心？山河大地，萬象森羅，青黄赤白，男女等相，是心不是心？若是心，爲甚麽却成物象去？若不是心，又道見色便見心。還會麽？祇爲迷此而成顛倒，種種不同，於無同異中强生同異。且如今直下承當，頓豁本心，皎然無一物可作見聞。若離心别求解脱者，古人唤作迷波討源，卒難曉悟。僧問：根塵俱泯，爲甚麽事理不明？師曰：事理且從，唤甚麽作俱泯底根塵？問：如何是觀音第一義？師曰：錯。問：無明實性卽佛性。如何是佛性？師曰：唤甚麽作無明？問：如何是和尚家風？師曰：亘古亘今。問：不問不荅時如何？師曰：寐語作麽？問：牛頭未見四祖時如何？師曰：青山緑水。曰：見後如何？師曰：緑水青山。師問僧：汝會佛法麽？曰：不會。師曰：汝端的不會！曰：是。師曰：且去，待别時來。其僧珍重。師曰：不是這箇道理。問：如何是摩訶般若。師曰：雪落茫茫。僧無語。師曰：會麽？曰：不會。師示偈曰：摩訶般若，非取非捨。若人不會，風寒雪下。
廬山歸宗義柔禪師，開堂陞座，維那白槌曰：法筵龍象衆，當觀第一義。師曰：若是第一義，且作麽生觀？恁麽道，落在甚麽處。爲復是觀，爲復不許人觀？先德上座，共相證明。後學初心，莫唤作返問語、倒靠語，有疑請問。僧問：諸佛出世，説法度人，感天動地。和尚出世，有何祥瑞？師曰：人天大衆前寐語作麽？問：優曇華折人皆覩，達本無心事若何？師曰：謾語。曰：恁麽則南能别有深深旨，不是心心人不知。師曰：事須飽叢林。問：昔日金峯，今日歸宗，未審是一是二？師曰：謝汝證明。問：法眼一箭，直射歸宗。歸宗一箭，當射何人？師曰：莫謗我法眼。問：此日知軍親證，法師於何處荅深恩？師曰：教我道甚麽卽得。乃曰：一問一荅，也無了期。佛法也不是恁麽道理。大衆，此日之事，故非本心。實謂祇箇住山寧有意，向來成佛亦無心。蓋緣是知軍請命，寺衆誠心，既到這裏，且説箇甚麽卽得，還相悉麽？若信不及，古人便道相逢欲相唤，脉脉不能語。作麽生會？若會，堪報不報之恩，足助無爲之化。若也不會，莫道長老開堂祇舉古人語。此之盛事，天高海深，況喻不及，更不敢讚祝皇風，回向清列。何以故？古人道：吾禱久矣！豈況當今聖明者哉？珍重！僧問：如何是空王廟？師曰：莫少神？曰：如何是廟中人？師曰：適來不謾道。問：靈龜未兆時如何？師曰：是吉是凶。問：未達其源，乞師方便。師曰：達也。曰：達後如何？師曰：終不恁麽問。問僧：看甚麽經？曰：寶積經。師曰：既是沙門，爲甚麽看寶積經？僧無語。師代云：古今用無極。
洪州百丈道恒禪師，參法眼，因請益外道問佛：不問有言，不問無言。敍語未終，眼曰：住！住！汝擬向世尊良久處會那。師從此悟入。住後，上堂：乘此寶乘，直至道場。每日勞諸上座訪及，無可祗延，時寒不用久立，却請回車。珍重！僧問：如何是學人行脚事？師曰：拗折拄杖得也未？問：古人有言，釋迦與我同參，未審參見何人？師曰：唯有同參方知。曰：未審此人如何親近？師曰：恁麽則你不解參也。問：如何是祖師西來意？師曰：往往問不著。問：還鄉曲子作麽生唱？師曰：設使唱，落汝後。問：如何是百丈境？師曰：何似雲居。問：如何是百丈爲人一句？師曰：若到諸方，揔須問過。乃曰：實是無事，諸人各各是佛，更有何疑得到這裏？古人道，十方同聚會，箇箇學無爲。此是選佛場，心空及第歸。且作麽生是心空？不是那裏閉目冷坐是心空，此正是意識想解。上座要會心空麽？但且識心，便見心空。所以道，過去已過去，未來更莫筭。兀然無事坐，何曾有人唤。設有人唤，上座應他好，不應他好？若應他，阿誰唤上座。若不應他，又不患聾也。三世體空，且不是木頭也。所以古人道，心空得見法王。還見法王麽？也祇是老病僧。又莫道渠自伐好！珍重。問：如何是佛？師曰：汝有多少事不問。僧舉：人問玄沙：三乘十二分教卽不問，如何是祖師西來意？沙曰：三乘十二分教不要。某甲不會，請師爲説。師曰：汝實不會？曰：實不會。師示偈曰：不要三乘要祖宗，三乘不要與君同。君今欲會通宗旨，後夜猿啼在亂峯。上堂：諸上座適來從僧堂裏出來，脚未跨門限便回去，已是重説偈言了也，更來這裏，不可重重下切脚也。古人云，參他不如自參。所以道森羅萬象，是善財之宗師；業惑塵勞，乃普賢之境界。若恁麽參，得與善財同參。若不肯與麽參，却歸堂向火，參取勝熱婆羅門。珍重！上堂，衆纔集，便曰：喫茶去。或時衆集，便曰：珍重。或時衆集，便曰：歇。後有頌曰：百丈有三訣：喫茶、珍重、歇。直下便承當，敢保君未徹。師終于本山。
杭州永明寺道潛禪師，河中府武氏子。初謁法眼，眼問曰：子於參請外，看甚麽經？師曰：華嚴經。眼曰：揔别、同異、成壞六相，是何門攝屬？師曰：文在十地品中。據理則世出世間一切法，皆具六相也。眼曰：空還具六相也無？師懵然無對。眼曰：汝問我，我向汝道。師乃問：空還具六相也無？眼曰：空。師於是開悟，踊躍禮謝。眼曰：子作麽生會？師曰：空。眼然之。異日，因四衆士女入院，眼問師曰：律中道，隔壁聞釵釧聲，卽名破戒。見覩金銀合雜，朱紫駢闐，是破戒不是破戒？師曰：好箇入路。眼曰：子向後有五百毳徒，爲王侯所重在。
師尋禮辭，駐錫於衢州古寺，閲大藏經。忠懿王命入府受菩薩戒，署慈化定慧禪師，建大伽藍，號慧日永明，請居之。師欲請塔下羅漢銅像，過新寺供養。王曰：善矣！予昨夜夢十六尊者，乞隨禪師入寺，何昭應之若是？仍於師號加應真二字。師坐永明，常五百衆。上堂：佛法顯然，因甚麽却不會？諸上座欲會佛法，但問取張三李四。欲會世法，則參取古佛叢林。無事久立。僧問：如何是永明的的意？師曰：今日十五，明朝十六。曰：覽師的的意。師曰：何處覽？問：如何是永明家風？師曰：早被上座荅了也。問：三種病人如何接？師曰：汝是聾人。曰：請師方便。師曰：是方便。問：牛頭未見四祖時，爲甚麽百鳥銜華？師曰：見東見西。曰：見後爲甚麽不銜華？師曰：見南見北。曰：昔日作麽生？師曰：且會今日。問：達磨西來傳箇甚麽？師曰：傳箇册子。曰：恁麽則心外有法去也。師曰：心内無法。問：如何是第二月？師曰：月。問：如何是覿面事？師曰：背後是甚麽？問：文殊仗劔，擬殺何人？師曰：止！止！曰：如何是劔？師曰：眼是。問：諸餘卽不問，向上宗乘亦且置，請師不荅。師曰：好箇師僧子。曰：恁麽則禮拜去也。師曰：不要三拜，盡汝一生去。
衆參次，師指香爐曰：汝諸人還見麽？若見，一時禮拜，各自歸堂。僧問：至道無言，借言顯道。如何是顯道之言？師曰：切忌揀擇。曰：如何是不揀擇？師曰：元帥大王，太保令公。問：如何是慧日祥光？師曰：此去報慈不遠。曰：恁麽則親蒙照燭。師曰：且喜没交涉。
杭州報恩慧明禪師，姓蔣氏。幼歲出家，三學精練。志探玄旨，乃南遊於閩越間，歷諸禪會，莫契本心。後至臨川謁法眼，師資道合。尋回鄞水大梅山庵居。吴越部内，禪學者雖盛，而以玄沙正宗置之閫外，師欲整而導之。一日，有新到參，師問：近離甚處？曰：都城。師曰：上座離都城到此山，則都城少上座，此間剩上座。剩則心外有法，少則心法不周。説得道理卽住，不會卽去。僧無對。僧問：如何是大梅主？師曰：闍黎今日離甚麽處？僧無對。師尋遷天台山白沙卓庵，有朋彦上座博學强記，來訪師敵論宗乘。師曰：言多去道轉遠。今有事借問，祇如從上諸聖及諸先德，還有不悟者也無？彦曰：若是諸聖先德，豈有不悟者哉！師曰：一人發真歸源，十方虚空悉皆消殞。今天台山嶷然，如何得消殞去！彦不知所措。自是，他宗泛學來者皆服膺矣。
漢乾祐中，忠懿王延入府中問法，命住資崇院。師盛談玄沙及地藏法眼，宗旨臻極。王因命翠巖令參等諸禪匠及城下名公定其勝負。天龍禪師問曰：一切諸佛及諸佛法，皆從此經出，未審此經從何而出？師曰：道甚麽！天龍擬進語，師曰：過也。資嚴長老問：如何是現前三昧？師曰：還聞麽？嚴曰：某甲不患聾。師曰：果然患聾。師復舉雪峯塔銘問諸老宿：夫從緣有者，始終而成壞；非從緣有者，歷劫而長堅。堅之與壞卽且置，雪峯卽今在甚麽處？宿無對，設有對者，亦不能當其徵詰。時羣彦弭伏，王大喜悦，署圓通普照禪師。
上堂：諸人還委悉麽？莫道語默動静、無非佛事好！且莫錯會。僧問：如何是祖師西來意？師曰：汝還見香臺麽？曰：某甲未會，乞師指示。師曰：香臺也不識。問：離却目前機，如何是西來意？師曰：汝何不問？曰：恁麽則委是去也。師曰：也是虚施。問：如何是佛法大意？師曰：我見燈明佛本光瑞如此。問：如何是學人自己？師曰：特地伸問是甚麽意？問：如何是西來意？師曰：十萬八千真跋涉，直下西來不到東。問：如何是第二月？師曰：捏目看花花數朶，見精明樹幾枝枝。
金陵報慈行言玄覺導師，泉州人也。上堂：凡行脚人參善知識，到一叢林，放下瓶鉢，可謂行菩薩道能事畢矣。何用更來這裏舉論？真如涅槃，此是非時之説。然古人有言，譬如披沙識寶，沙礫若除，真金自現，便唤作常住世間，具足僧寶。亦如一味之雨，一般之地，生長萬物，大小不同，甘辛有異。不可道地與雨有大小之名也。所以道，方卽現方，圓卽現圓。何以故？法爾無偏正，隨相應現，唤作對現色身。還見麽？若不見也莫閑坐地。僧問：如何是祖師西來意？師曰：此問不當。問：坐却是非，如何合得本來人？師曰：汝作麽生坐？師聞鳩子叫，問僧：甚麽聲？曰：鳩子聲。師曰：欲得不招無間業，莫謗如來正法輪。江南國主建報慈院，命師大闡宗猷。海會二千餘衆，别署導師之號。上堂：此日英賢共會，海衆同臻。諒惟佛法之趣，無不備矣。若是英鑒之者，不須待言也。然言之本無，何以默矣。是以森羅萬象，諸佛洪源。顯明則海印光澄，冥昧則情迷自惑。苟非通心上士、逸格高人，則何以於諸塵中發揚妙極，卷舒物象。縱奪森羅，示生非生，應滅非滅。生滅洞已，乃曰真常。言假則影散千途，論真則一空絶跡。豈可以有無生滅而計之者哉！僧問：國王再請，特薦先朝，和尚今日如何舉唱？師曰：汝不是問再唱人？曰：恁麽則天上人間，無過此也。師曰：没交涉。問：遠遠投師，請垂一接。師曰：却依舊處去。
撫州崇壽院契稠禪師，泉州人也。上堂，僧問：四衆諦觀第一義。如何是第一義？師曰：何勞更問。乃曰：大衆欲知佛性義，當觀時節因緣。作麽生是時節因緣？上座如今便散去，且道有也未？若無，因甚麽便散去？若有，作麽生是第一義？上座，第一義現成，何勞更觀。恁麽顯明得佛性常照，一切法常住。若見有法常住，猶未是法之真源。作麽生是法之真源？上座不見古人道，一人發真歸源，十方虚空悉皆消殞。還有一法爲意解麽？古人有如是大事因緣，依而行之卽是，何勞長老多説。衆中有未知者，便請相示。僧問：法眼之燈，親然汝水。今日王侯請命，如何是法眼之燈？師曰：更請一問。問：古人見不齊處，請師方便。師曰：古人見甚麽處不齊？問：如何是佛？師曰：如何是佛。曰：如何領解？師曰：領解卽不是。問：的的西來意，師當第幾人？師曰：年年八月半中秋。問：如何是和尚爲人一句？師曰：觀音舉、上藍舉。
金陵報恩院法安慧濟禪師，太和人也。初住曹山，上堂：知幻卽離，不作方便。離幻卽覺，亦無漸次。諸上座且作麽生會？不作方便，又無漸次，古人意在甚麽處？若會得，諸佛常現前；若未會，莫向圓覺經裏討。夫佛法亘古亘今，未嘗不現前。諸上座，一切時中，咸承此威光，須具大信根，荷擔得起始得。不見佛讚猛利底人堪爲器用，亦不賞他向善、久修淨業者，要似他廣額兇屠，抛下操刀，便證阿羅漢果，直須恁麽始得。所以長者道，如將梵位直授凡庸。僧問：大衆既臨於法會，請師不吝句中玄。師曰：謾得大衆麽！曰：恁麽則全因此問也。師曰：不用得。問：古人有言，一切法以不生爲宗。如何是不生宗？師曰：好箇問處。問：佛法中請師方便。師曰：方便了也。問：如何是古佛心？師曰：何待問。
江南國主請居報恩，署號攝衆。上堂，謂衆曰：此日奉命令住持當院，爲衆演法。適來見維那白槌了，多少好。令教當觀第一義。且作麽生是第一義？若這裏參得多少省要，如今别更説箇甚麽卽得。然承恩旨，不可杜默去也。夫禪宗示要，法爾常規，圓明顯露，亘古亘今。至于達磨西來，也祇與諸人證明，亦無法可得與人。祇道直下是，便教立地搆取，古人雖則道立地搆取，如今坐地還搆得也無？有疑請問。僧問：三德奥樞從佛演，一音玄路請師明。師曰：汝道有也未？問：如何是報恩境？師曰：大家見汝問。開寶中，示滅于本院。
廬州長安院延規禪師，僧問：如何是庵中主？師曰：汝到諸方，但道從長安來。
南康軍雲居山清錫禪師，泉州人也。僧問：如何是雲居境？師曰：汝唤甚麽作境？曰：如何是境中人？師曰：適來向汝道甚麽！後住泉州西明院。有廖天使入院，見供養法眼和尚真，乃問曰：真前是甚麽果子？師曰：假果子。天使曰：既是假果子，爲甚麽將供養真？師曰：也祇要天使識假。僧問：如何是佛？師曰：容顔甚奇妙。
常州正勤院希奉禪師，蘇州謝氏子。上堂：古聖道，圓同太虚，無欠無餘。又道，一一法、一一宗，衆多法一法宗。又道，起唯法起，滅唯法滅。又道，起時不言我起，滅時不言我滅。據此説話，屈滯久在叢林上座，若是初心，兄弟且須體道。人身難得，正法難聞，莫同等閑。施主衣食，不易消遣。若不明道，箇箇盡須還他。上座要會道麽？珍重！僧問：如何是祖師西來意？師曰：甚麽處得這箇消息？問：如何是諸法空相？師曰：山河大地。問：僧衆雲集，請師舉唱宗乘。師曰：舉來久矣。問：佛法付囑國王大臣，今日正勤將何付囑？師曰：萬歲！萬歲！問：古人有言，山河大地是汝真善知識。如何得山河大地爲善知識去？師曰：汝唤甚麽作山河大地？問：如何是合道之言？師曰：汝問我荅。問：靈山會上，迦葉親聞，未審今日誰人得聞？師曰：迦葉親聞箇甚麽？問：古佛道場，學人如何得到？師曰：汝今在甚麽處？問：如何是和尚圓通？師敲禪牀三下。問：如何是脱却根塵？師曰：莫妄想。問：人王法王，是一是二？師曰：人王法王。問：如何是諸法寂滅相？師曰：起唯法起，滅唯法滅。問：如何是未曾生底法？師曰：汝争得知！問：無著見文殊，爲甚麽不識？師曰：汝道文殊還識無著麽？問：得意誰家新曲妙，正勤一句請師宣。師曰：道甚麽！曰：豈無方便也？師曰：汝不會我語。
漳州羅漢智依宣法禪師，上堂：盡十方世界，無一微塵許法，與汝作見聞覺知，還信麽？然雖如此，也須悟始得，莫將爲等閑。不見道，單明自己，不悟目前，此人祇具一隻眼。還會麽？僧問：纖塵不立，爲甚麽好醜現前？師曰：分明記取，别處問人。問：大衆雲集，誰是得者？師曰：還曾失麽！問：如何是佛？師曰：汝是行脚僧。問：如何是寶壽家風？師曰：一任觀看。曰：恁麽則大衆有賴。師曰：汝作麽生！曰：終不敢謾大衆。師曰：嫌少作麽！問僧：受業在甚麽處？曰：在佛跡。師曰：佛在甚麽處？曰：甚麽處不是？師舉起拳曰：作麽生？曰：和尚收取。師曰：放闍黎七棒。問僧：今夏在甚麽處？僧曰：在無言上座處。師曰：還曾問訊他否？僧曰：也曾問訊。師曰：無言作麽生問得？僧曰：若得無言，甚麽處不問得？師喝曰：恰似問老兄。師與彦端長老喫餅餤，端曰：百種千般，其體不二。師曰：作麽生是不二體？端拈起餅餤，師曰：祇守百種千般。端曰：也是和尚見處。師曰：汝也是羅公詠梳頭樣。師將示滅，乃謂衆曰：今晚四大不和暢。雲騰鳥飛，風動塵起，浩浩地還有人治得麽？若治得，永劫不相識。若治不得，時時常見我。言訖告寂。
金陵鍾山章義院道欽禪師，太原人也。初住廬山棲賢上堂：道遠乎哉？觸事而真。聖遠乎哉？體之則神。我尋常示汝，何不向衣鉢下坐地，直下參取，須要上來，討箇甚麽？既上來，我卽事不獲已，便舉古德少許方便，抖擻些子龜毛兔角，解落向汝。諸上座欲得省要，僧堂裏、三門下、寮舍裏參取好！還有會處也未？若有會處，試説看，與上座證明。僧問：如何是棲賢境？師曰：棲賢有甚麽境？問：古人拈椎竪拂，還當宗乘中事也無？師曰：古人道了也。問：學人乍入叢林，乞和尚指示。師曰：一手指天，一手指地。後江南國主請居章義道場。上堂：揔來這裏立，作甚麽？善知識如河沙數，常與汝爲伴。行住坐卧，不相捨離。但長連牀上穩坐地，十方善知識自來參，上座何不信取，作得如許多難易。他古聖嗟見今時人不奈何。乃曰：傷夫人情之惑，久矣。目對真而不覺，此乃嗟汝諸人看却不知，且道看却甚麽不知？何不體察古人方便，祇爲信之不及，致得如此。諸上座但於佛法中留心，無不得者。無事體道去！便下座。僧問：百年暗室，一燈能破時如何？師曰：莫謾語。問：佛法還受變異也無？師曰：上座是。僧問：大衆雲集，請師舉揚宗旨。師曰：久矣！問：如何是玄旨？師曰：玄有甚麽旨？
金陵報恩匡逸禪師，明州人也。江南國主請居上院，署凝密禪師。上堂，顧視大衆曰：依而行之，卽無累矣。還信麽？如太陽赫奕皎然地，更莫思量，思量不及。設爾思量得及，唤作分限智慧。不見先德云，人無心合道，道無心合人。人道既合，是名無事。人且自何而凡，自何而聖？於此若未會，可謂爲迷情所覆，便去離不得。迷時卽有窒礙，爲對爲待，種種不同。忽然惺去，亦無所得。譬如演若達多認影迷頭，豈不擔頭覓頭。然正迷之時，頭且不失。及乎悟去，亦不爲得。何以故？人迷謂之失，人悟謂之得。得失在於人，何關於動静。僧問：諸佛説法，普潤羣機。和尚説法，甚麽人得聞？師曰：祇有汝不聞。問：如何是報恩一句？師曰：道不是得麽？問：十二時中思量不到處，如何行履？師曰：汝如今在甚麽處？問：祖嗣西來，如何舉唱？師曰：不違所請。問：如何是一句？師曰：我荅争似汝舉。問：佛爲一大事因緣出世，未審和尚出世如何？師曰：恰好。曰：恁麽則大衆有賴。師曰：莫錯會。
金陵報慈文遂導師，杭州陸氏子。嘗究首楞嚴，甄會真妄緣起，本末精博。於是節科注釋，文句交絡，厥功既就。謁于法眼，述己所業，深符經旨。眼曰：楞嚴豈不是有八還義？師曰：是。曰：明還甚麽？師曰：明還日輪。曰：日還甚麽？師懵然無對。眼誡令焚其所注之文。師自此服膺請益，始忘知解。金陵國主署雷音覺海大導師。
上堂：天人羣生類，皆承此恩力。威權三界，德被四方。共禀靈光，咸稱妙義。十方諸佛常頂戴汝，誰敢是非。及乎向這裏，唤作開方便門，對根設教，便有如此如彼，流出無窮。若能依而奉行，有何不可。所以清涼先師道，佛是無事人。且如今覓箇無事人也不可得。僧問：巔山巖崖，還有佛法也無？師曰：汝唤甚麽作巔山巖崖？問：如何是道？師曰：妄想顛倒。乃曰：老僧平生，百無所解。日日一般，雖住此間，隨緣任運。今日諸上座與本無異。珍重！僧問：如何是無異底事？師曰：千差萬别。僧再問，師曰：止！止！不須説，且會取千差萬别。問：如何是和尚家風？師曰：方丈板門扇。問：如何是無相道場？師曰：四郎五郎廟。問：如何是吹毛劔？師曰：簳麵杖。問：如何是正直一路？師曰：遠遠近近。曰：便恁麽去時如何？師曰：咄哉，癡人！此是險路。問：僧從甚麽處來？曰：曹山來。師曰：幾程到此？曰：七程。師曰：行却許多山林谿澗，何者是汝自己？曰：揔是。師曰：衆生顛倒，認物爲己。曰：如何是學人自己？師曰：揔是。乃曰：諸上座，各在此經冬過夏，還有人悟自己也無？山僧與汝證明，令汝真見不被邪魔所惑。問：如何是學人自己？師曰：好箇師僧，眼目甚分明。
漳州羅漢院守仁禪師，泉州人也。上堂：祇據如今，誰欠誰剩。然雖如此，猶是第二義門。上座若明達得去也，且是一是二，更須子細看。僧問：如何是祖師西來的的意？師曰：卽今是甚麽意？問：如何是涅槃？師曰：生死。曰：如何是生死？師曰：適來道甚麽！僧衆晚參，師曰：物物本來無處所，一輪明月印心池。便歸方丈。次住報恩，上堂：報恩這裏不曾與人揀話，今日與諸上座揀一兩則話，還願樂麽？諸上座，鶴脛長，鳧脛短，甘草甜，黄檗苦。恁麽揀辨，還愜雅意麽？諸上座，莫是血脉不通，泥水有隔麽？且莫錯會。珍重！僧問：如何是西來意？師曰：唤甚麽作西來意？曰：恁麽則無西來也。師曰：由汝口頭道。問：如何是報恩家風？師曰：無汝着眼處。問：學人未委禀承，請師方便。師曰：莫相孤負麽？曰：恁麽則有師資之分也。師曰：叢林見多。問：如何是佛法大意？師曰：向汝道甚麽？問：如何是無生之相？師曰：捨身受身。曰：恁麽則生死無過也。師曰：料汝恁麽會。又曰：人人皆備理，一一盡圓常。僧便問：如何是圓常之理？師曰：無事不參差。曰：恁麽則縱横法界也。師曰：巧道有何難。問：如何是不到三寸？師曰：你問我荅。問僧：甚麽處來？曰：福州來。師曰：跋涉如許多山嶺，阿那箇是上座自己？曰：某甲親離福州。師曰：祇恁麽，别更有商量？曰：更作甚麽商量？師曰：汝話墮也。問：不昧緣塵，請師一接。師曰：唤甚麽作緣塵？曰：若不伸問，焉息疑情。師曰：若不是今日，便作官方。
撫州黄山良匡禪師，吉州人也。僧問：如何是黄山家風？師曰：築著汝鼻孔。問：如何是不遷義？師曰：春夏秋冬。問：如何是一路湼槃門？師曰：汝問宗乘中一句，豈不是？曰：恁麽則不哆哆！師曰：莫哆哆好！問：衆星攢月時如何？師曰：唤甚麽作月？曰：莫祇這箇便是也無？師曰：這箇是甚麽？問：明鏡當臺，森羅爲甚麽不現？師曰：那裏當臺。曰：争柰卽今何！師曰：又道不現。
金陵報恩院玄則禪師，滑州衞南人也。初問青峯：如何是學人自己？峯曰：丙丁童子來求火。後謁法眼，眼問：甚處來？師曰：青峯。眼曰：青峯有何言句？師舉前話，眼曰：上座作麽生會？師曰：丙丁屬火而更求火，如將自己求自己。眼曰：與麽會又争得！師曰：某甲祇與麽，未審和尚如何？眼曰：你問我，我與你道。師問：如何是學人自己？眼曰：丙丁童子來求火。師於言下頓悟。開堂日，李王與法眼俱在會，僧問：龍吟霧起，虎嘯風生。學人知是出世邊事，到此爲甚麽不會？師曰：會取好！僧舉頭看師，又看法眼，乃抽身入衆。法眼與李王當時失色。眼歸方丈，令侍者唤問話僧至。眼曰：上座適來問底話，許你具眼。人天衆前，何不禮拜蓋覆却？眼摵一坐具，其僧三日後吐光而終。僧問：了了見佛性，如何是佛性？師曰：不欲便道。問：如何是金剛大士？師曰：見也未？問：如何是諸聖密密處？師曰：却須會取自己。曰：如何是和尚密密處？師曰：待汝會始得。上堂：諸上座，盡有常圓之月，各懷無價之珍。所以月在雲中，雖明而不照。智隱惑内，雖真而不通。無事久立。問：如何是不動尊？師曰：飛飛颺颺。問：如何是了然一句？師曰：對汝又何難！曰：恁麽道莫便是也無？師曰：不對又何難。曰：深領和尚恁麽道。師曰：汝道我道甚麽？問：亡僧遷化向甚麽處去也？師曰：待汝生卽道。曰：賓主歷然。師曰：汝立地見亡僧。問：如何是學人本來心？師曰：汝還曾道著也未？曰：祇如道著，如何體會。師曰：待汝問始得。問：教中道，樹能生果，作玻璃色，未審此果何人得喫？師曰：樹從何來？曰：學人有分。師曰：去果八萬四千。問：如何是不遷義？師曰：江河競注，日月旋流。問：宗乘中玄要處，請師一言。師曰：汝行脚來多少時也。曰：不曾逢伴侣。師曰：少瞌睡！
金陵淨德院智筠達觀禪師，河中府王氏子。初住棲賢。上堂：從上諸聖方便門不少，大抵祇要諸仁者有箇見處。然雖未見，且不參差一絲髮許，諸仁者亦未嘗違背一絲髮許。何以故？炟赫地顯露，如今便會取，更不費一毫氣力。還省要麽？設道毗盧有師，法身有主，斯乃抑揚，對機施設，諸仁者作麽生會對底道理？若也會，且莫嫌他佛語，莫重祖師，直下是自己眼明始得。僧問：如何是的的之言？師曰：道甚麽！問：紛然覓不得時如何？師曰：覓箇甚麽不得？問：如何是祖師意？師曰：用祖師意作甚麽？問：今朝呈遠瑞，正意爲誰來？師曰：大衆盡見汝恁麽問。江南國主創淨德院，延請居之，署達觀禪師。
上堂：夫欲慕道，也須上上根器始得。造次中下，不易承當。何以故？佛法非心意識境界。上座莫恁麽懱猰地。他古人道，沙門眼把定世界，函蓋乾坤，綿綿不漏絲髮。所以諸佛讚歎，讚歎不及比喻，比喻不及道。上座威光赫奕，亘古亘今，幸有如是家風，何不紹續取，爲甚麽自生卑劣，枉受辛勤，不能曉悟。祇爲如此，所以諸佛出興於世。祇爲如此，所以諸佛唱入湼槃。祇爲如此，所以祖師特地西來。僧問：諸聖皆入不二法門，如何是不二法門？師曰：但恁麽入。曰：恁麽則今古同然去也。師曰：汝道甚麽處是同？問：如何是佛法大意？師曰：恰問著。曰：恁麽則學人禮拜也。師曰：汝作麽生會？問：如何是佛？師曰：如何不是？乃曰：吾不能投身巖谷，滅迹市鄽，而出入禁庭，以重煩世主，吾之過也。遂屢辭歸故山。國主錫以五峯棲玄蘭若。
高麗國道峯山慧炬國師，始發機於法眼之室。本國主思慕，遣使來請，遂回故地。國主受心訣，禮待彌厚。一日請入王府。上堂，師指威鳳樓示衆曰：威鳳樓爲諸上座舉揚了也。還會麽？儻若會，且作麽生會？若道不會，威鳳樓作麽生不會？珍重！
杭州真身寶塔寺紹巖禪師，雍州劉氏子。吴越王命師開法，署了空大智常照禪師。上堂：山僧素寡知見，本期閑放，念經待死，豈謂今日大王勤重，苦勉公僧，效諸方宿德，施張法筵。然大王致請，也祇圖諸仁者明心，此外别無道理。諸仁者還明心也未？莫不是語言譚笑時，凝然杜默時，參尋知識時，道伴商略時，觀山翫水時，耳目絶對時，是汝心否？如上所解，盡爲魔魅所攝，豈曰明心？更有一類人，離身中妄想外，别認徧十方世界，含日月，包太虚，謂是本來真心，斯亦外道所計，非明心也。諸仁者要會麽？心無是者，亦無不是者。汝擬執認，其可得乎？僧問：六合澄清時如何？師曰：大衆誰信汝。師開寶四年七月示疾，謂門弟子曰：諸行無常，卽常住相。言訖，跏趺而逝。
台州般若寺敬遵通慧禪師，上堂：皎皎炟赫地，亘古亘今，也未曾有纖毫間斷相。無時無節，長時拶定上座無通氣處。所以道，山河大地是上座善知識。放光動地，觸處露現，實無絲頭許法可作隔礙。如今因甚麽却不會，特地生疑去。無事，不用久立。僧問：優曇花拆人皆覩，般若家風賜一言。師曰：不因上座問，不曾舉似人。曰：恁麽則般若雄峯，詎齊今古？師曰：也莫錯會。問：牛頭未見四祖時，爲甚麽百鳥銜華？師曰：汝甚麽處見？曰：見後爲甚麽不銜華？師曰：且領話好！問：靈山一會，迦葉親聞，未審今日一會，何人得聞？師曰：試舉迦葉聞底看。曰：恁麽則迦葉親聞去也。師曰：亂道作麽？師自述真讚曰：真兮寥廓，郢人圖艧。嶽聳雲空，澄潭月躍。
廬山歸宗策真法施禪師，曹州魏氏子也。初名慧超，謁法眼。問曰：慧超咨和尚，如何是佛？眼曰：汝是慧超。師從此悟入。住後，上堂：諸上座，見聞覺知，祇可一度。祇如會了，是見聞覺知不是，見聞覺知？要會麽？與諸上座説破了也。待汝悟始得，久立，珍重！僧問：如何是佛？師曰：我向汝道卽别有也。問：如何是歸宗境？師曰：是汝見甚麽？曰：如何是境中人？師曰：出去。問：國王請命，大啓法筵。不落見聞，請師速道。師曰：閑言語。曰：師意如何？師曰：又亂説。問：承教有言，將此深心奉塵刹，是則名爲報佛恩。塵刹卽不問，如何是報佛恩？師曰：汝若是，則報佛恩。問：無情説法，大地得聞。師子吼時如何？師曰：汝還聞麽？曰：恁麽則同無情也。師曰：汝不妨會得好！問：古人以不離見聞爲宗。未審和尚以何爲宗？師曰：此問甚好。曰：猶是三緣四緣？師曰：莫亂道。
洪州同安院紹顯禪師，僧問：王恩降旨師親受，熊耳家風乞一言。師曰：已道了也。問：千里投師，請師一接。師曰：好入處。雲蓋山乞瓦造殿，有官人問：既是雲蓋，何用乞瓦？僧無對。師代曰：罕遇其人。
廬山棲賢慧圓禪師，上堂：出得僧堂門，見五老峯。一生參學事畢，何用更到這裏來？雖然如此，也勞上座一轉了也。珍重！僧問：不是風動，不是幡動，未審古人意旨如何？師曰：大衆一時會取。上堂，有僧擬問，師乃指其僧曰：住！住！其僧進步，問：從上宗乘，請師舉唱。師曰：前言不搆，後語難追。曰：未審今日事如何？師曰：不會人言語。問：如何是佛法大意？師曰：好。問：如何是棲賢境？師曰：入得三門便合知。問：如何是祖師西來意？師曰：此土不欠少。
洪州觀音院從顯禪師，泉州人也。上堂，衆集，良久曰：文殊深讚居士，未審居士受讚也無？若受讚，何處有居士邪？若不受讚，文殊不可虚發言也。大衆作麽生會？若會，真箇衲僧。僧問：居士默然，文殊深讚，此意如何？師曰：汝問我答。曰：忽遇恁麽人出頭來，又作麽生？師曰：行到水窮處，坐看雲起時。問：如何是觀音家風？師曰：眼前看取。曰：忽遇作者來，作麽生見待？師曰：貧家祇如此，未必便言歸。問：久負没絃琴，請師彈一曲。師曰：作麽生聽？其僧側耳。師曰：賺殺人！乃曰：盧行者當時大庾嶺頭謂明上座言：莫思善，莫思惡，還我明上座本來面目來。觀音今日不恁麽道還我明上座來，恁麽道，是曹溪子孫也無？若是曹溪子孫，又争除却四字？若不是，又過在甚麽處？試出來商量看。良久曰：此一衆真行脚人也。便下座。太平興國八年九月中，師謂檀那袁長史曰：老僧三兩日間歸鄉去。袁曰：和尚年尊，何更思鄉？師曰：歸鄉圖得好鹽喫。袁不測其言。翌日，師不疾，坐亡。袁建塔于西山。
洛京興善棲倫禪師，僧問：如何是佛？師曰：向汝道甚麽卽得。問：如何是西來意？師曰：適來猶記得。
洪州嚴陽新興院齊禪師，僧問：如何得出三界去？師曰：汝還信麽？曰：信則深信，乞和尚慈悲。師曰：祇此信心，亘古亘今。快須究取，何必沈吟。要出三界，三界唯心。師因雪謂衆曰：諸上座還見雪麽？見卽有眼，不見無眼。有眼卽常，無眼卽斷。恁麽會得，佛身充滿。問：學人辭去泐潭，乞和尚示箇入路。師曰：好箇入路，道心堅固。隨衆參請，隨衆作務。要去便去，要住便住。去之與住，更無他故。若到泐潭，不審馬祖。
潤州慈雲匡達禪師，僧問：佛以一大事因緣故出現於世，未審和尚出世如何？師曰：恰好。曰：作麽生？師曰：不好。
蘇州薦福院紹明禪師，州將錢仁奉請住持，乃問：如何是和尚家風？師曰：一切處看取。
澤州古賢院謹禪師，侍立法眼次，眼問一僧曰：自離此間，甚麽處去來？曰：入嶺來。眼曰：不易。曰：虚涉他如許多山水。眼曰：如許多山水也不惡。其僧無語，師於此有省。住後，僧問：如何是佛？師曰：築著你鼻孔。問僧曰：唯一堅密身，一切塵中現。如何是堅密身？僧竪指，師曰：現則現，你作麽生會？僧無語。
宣州興福院可勳禪師，建州朱氏子。僧問：如何是興福正主？師曰：闍黎不識。曰：莫祇這便是麽？師曰：縱未歇狂，頭亦何失。問：如何是道？師曰：勤而行之。問：何云法空？師曰：不空。有偈示衆曰：秋江煙島晴，鷗鷺行行立。不念觀世音，爭知普門入。
洪州上藍院守訥禪師，上堂：盡令提綱，無人掃地。叢林兄弟，相共證明。晚進之流，有疑請問。僧問：願開甘露門，當觀第一義。不落有無中，請師垂指示。師曰：大衆證明。曰：恁麽則莫相屈去也。師曰：閑言語。問：如何是佛？師曰：更問阿誰？
撫州覆船和尚，僧問：如何是佛？師曰：不識。問：如何是祖師西來意？師曰：莫謗祖師好！
杭州奉先寺法瓌法明普照禪師，僧問：釋迦出世，天雨四華，地摇六動，未審今日有何祥瑞？師曰：大衆盡見。曰：法王法如是。師曰：人王見在。問：法眼寶印，和尚親傳。今日一會，當付何人？師曰：誰人無分？曰：恁麽則雷音普震無邊刹去也。師曰：也須善聽。
廬山化城寺慧朗禪師，江南相國宋齊丘請開堂，師陞座曰：今日令公請山僧爲衆，莫非承佛付囑，不忘佛恩。衆中有問話者出來，爲令公結緣。僧問：令公親降，大衆雲臻，從上宗乘，請師舉唱。師曰：莫是孤負令公麽？問：師常苦口，爲甚麽學人己事不明？師曰：闍黎甚麽處不明？曰：不明處，請師決斷。師曰：適來向汝道甚麽？曰：恁麽則全因今日去也。師曰：退後。禮三拜。
杭州慧日永明寺道鴻通辯禪師，僧問：遠離天台境，來登慧日峯，久聞師子吼，今日請師通。師曰：聞麽？曰：恁麽則昔日崇壽，今日永明也。師曰：幸自靈利，何須亂道。乃曰：大道廓然，古今常爾。真心周徧，如量之智皎然。萬象森羅，咸真實相。該天括地，亘古亘今。大衆還會麽？還辨白得麽？僧問：國王嘉命，公貴臨筵，未審今日當爲何事？師曰：驗取。曰：此意如何？師曰：甚麽處去來？曰：恁麽則成造次也。師曰：休亂道。
高麗國靈鑒禪師，僧問：如何是清淨伽藍？師曰：牛欄是。問：如何是佛？師曰：拽出癲漢着。
荆門上泉和尚，僧問：二龍争珠，誰是得者？師曰：我得。問：遠遠投師，如何一接？師按杖視之。其僧禮拜，師便喝。問：尺壁無瑕時如何？師曰：我不重。曰：不重後如何？師曰：火裏蝍蟟飛上天。
廬山大林寺僧遁禪師，初住圓通。有僧舉：僧問玄沙：向上宗乘，此間如何言論？沙曰：少人聽。未審玄沙意旨如何？師曰：待汝移却石耳峯，我卽向汝道。
池州仁王院緣勝禪師，僧問：農家擊壤時如何？師曰：僧家自有本分事。曰：不問僧家本分事，農家擊壤時如何？師曰：話頭何在？
杭州慧日永明延壽智覺禪師，餘杭王氏子。總角之歲，歸心佛乘。既冠不茹葷，日唯一食。持法華經，七行俱下。纔六旬，悉能誦之，感羣羊跪聽。年二十八，爲華亭鎮將，屬翠巖參禪師遷止龍册寺，大闡玄化。時吴越文穆王知師慕道，乃從其志，遂禮翠巖爲師，執勞供衆，都忘身宰。衣不繒纊，食無重味。野蔬布襦，以遣朝夕。尋往天台山天柱峯，九旬習定，有鳥類斥鷃，巢于衣襵中。暨謁韶國師，一見而深器之，密授玄旨。仍謂師曰：汝與元帥有緣，他日大興佛事。初住雪竇，上堂：雪竇這裏，迅瀑千尋，不停纖粟。奇巖萬仞，無立足處。汝等諸人，向甚麽處進步？僧問：雪竇一徑，如何履踐？師曰：步步寒華結，言言徹底冰。師有偈曰：孤猿叫落中巖月，野客吟殘半夜燈。此境此時誰得意？白雲深處坐禪僧。忠懿王請開山靈隱新寺，明年遷永明大道場，衆盈二千。僧問：如何是永明妙旨？師曰：更添香著。曰：謝師指示。師曰：且喜没交涉。僧禮拜，師曰：聽取一偈：欲識永明旨，門前一湖水。日照光明生，風來波浪起。問：學人久在永明，爲甚麽不會永明家風？師曰：不會處會取。曰：不會處如何會？師曰：牛胎生象子，碧海起紅塵。問：成佛成祖，亦出不得。六道輪回，亦出不得。未審出甚麽處不得？師曰：出汝問處不得。問：教中道，一切諸佛及諸佛法，皆從此經出，如何是此經？師曰：長時轉不停，非義亦非聲。曰：如何受持？師曰：若欲受持者，應須著眼聽。問：如何是大圓鏡？師曰：破砂盆。師居永明十五載，度弟子一千七百人。開寶七年入天台山度戒約萬餘人。常與七衆授菩薩戒，夜施鬼神食，朝放諸生類，不可稱筭。六時散華行道，餘力念法華經，計萬三千部。著宗鏡録一百卷，詩偈賦詠凡千萬言，播于海外。高麗國王覽師言教，遣使齎書，敍弟子之禮。奉金線織成袈裟、紫水精珠、金澡罐等。彼國僧三十六人，皆承印記，前後歸本國，各化一方。開寶八年十二月示疾。越二日焚香告衆，跏趺而寂。塔于大慈山。
蘇州長壽院朋彦廣法禪師，永嘉秦氏子。僧問：如何是玄旨？師曰：四稜塌地。問：如何是絶絲毫底法？師曰：山河大地。曰：恁麽則卽相而無相也。師曰：也是狂言。問：如何是徑直之言？師曰：千迂萬曲。曰：恁麽則無不總是也。師曰：是何言歟？問：如何是道？師曰：跋涉不易。
温州大寧院可弘禪師，僧問：如何是正真一路？師曰：七顛八倒。曰：恁麽則法門無别去也。師曰：我知汝錯會去。問：皎皎地無一絲頭時如何？師曰：話頭已墮。曰：乞師指示。師曰：適來亦不虚設。問：向上宗乘，請師舉揚。師曰：汝問太遲生！曰：恁麽則不仙陀去也。師曰：深知汝恁麽去。
杭州五雲山華嚴院志逢禪師，餘杭人也。生惡葷血，膚體香潔。幼歲出家，于臨安東山朗瞻院，依年受具，通貫三學，了達性相。嘗夢陞須彌山，覩三佛列坐。初釋迦，次彌勒，皆禮其足。唯不識第三尊，但仰視而已。釋尊謂之曰：此是補彌勒處師子月佛。師方作禮，覺後因閲大藏經，乃符所夢。天福中，遊方抵天台雲居，參國師，賓主緣契，頓發玄祕。一日入普賢殿中宴坐，倏有一神人跪膝于前。師問：汝其誰乎？曰：護戒神也。師曰：吾患有宿愆未殄，汝知之乎？曰：師有何罪？唯一小過耳。師曰：何也？曰：凡折鉢水，亦施主物。師每傾棄，非所宜也。言訖而隱，師自此洗鉢水盡飲之，積久因致脾疾，十載方愈。凡折退飲食，及涕唾便利等，並宜鳴指，默念呪，發施心而傾棄之。
吴越國王嚮師道風，召賜紫衣，署普覺禪師，命住臨安功臣院。上堂：諸上座捨一知識，參一知識，盡學善財南遊之式樣，且問上座，祇如善財禮辭文殊，擬登妙峯謁德雲比丘，及到彼所，何以德雲却於别峯相見？夫教意祖意，同一方便，終無别理。彼若明得，此亦昭然。諸上座卽今蔟著老僧，是相見是不相見？此處是妙峯，是别峯？脱或從此省去，可謂不孤負老僧。亦常見德雲比丘，未嘗刹那相捨離，還信得及麽？僧問：叢林舉唱曲爲今時，如何是功臣的的意？師曰：見麽？曰：恁麽則大衆咸欣也。師曰：將謂師子兒。問：佛佛授手，祖祖傳心。未審和尚傳箇甚麽？師曰：汝承當得麽？曰：學人承當不得，還别有人承當得否？師曰：大衆笑汝。問：如何是如來藏？師曰：恰問著。問：如何是諸佛機？師曰：道是得麽。上堂，良久曰：大衆看看。便下座。上堂：古德爲法行脚，不憚勤勞。如雲峯三到，投子九上，洞山盤桓往返，尚求箇入路不得。看汝近世參學人，纔跨門來，便要老僧接引，指示説禪。且汝欲造玄極之道，豈同等閑？而況此事亦有時節，躁求焉得？汝等要知悟時麽？如今各且下去，堂中静坐，直待仰家峯點頭，老僧卽爲汝説。時有僧出，曰：仰家峯點頭也，請師説。師曰：大衆且道，此僧會老僧語，不會老僧語？僧禮拜，師曰：今日偶然失鑒。有人問僧：無爲無事人，爲甚麽却有金鎖難？僧無對。師代云：祇爲無爲無事。僧問：教中道，文殊忽起佛見法見，被佛威神攝向二鐵圍山，意旨如何？師曰：甚麽處是二鐵圍山？僧無語。師曰：還會麽？如今若有人起佛法之見，吾與烹茶兩甌，且道賞伊罰伊，同教意不同教意？開寶四年，大將凌超於五雲山創院，奉師爲終老之所。師每携大扇乞錢，買肉飼虎。虎每迎之，載以還山。雍熙二年示寂，塔于本院。
杭州報恩法端慧月禪師，上堂：數夜與諸上座東語西話，猶未盡其源。今日與諸上座大開方便。一時説却，還願樂也無？久立，珍重！僧問：學人恁麽上來，請師接。師曰：不接。曰：爲甚麽不接？師曰：爲汝太靈利。
杭州報恩紹安通辯明達禪師，上堂，僧問：大衆側聆，請師不吝。師曰：奇怪。曰：恁麽則今日得遇於師也。師曰：是何言歟！乃曰：一句染神，萬劫不朽。今日爲諸人舉一句子。良久曰：分明記取。便下座。上堂：幸有樓臺匝地，常提祖印，不妨諸上座參取。久立，珍重！僧問：如何是和尚家風？師曰：一切處見成。曰：恁麽則亘古亘今也。師曰：莫閑言語。
福州廣平院守威宗一禪師，本州人也。參天台國師得旨，乃付衣法。時有僧問：大庾嶺頭提不起，如何今日付於師？師提起曰：有人敢道天台得麽？上堂：達磨大師云：吾法三千年後，不移絲髮。山僧今日不移達磨絲髮。先達之者，共相證明。若未達者，不移絲髮。僧問：洪鐘韻絶，大衆臨筵，祖意西來，請師提唱。師曰：洪鐘韻絶，大衆臨筵。問：古人云，任汝千聖見，我有天真佛。如何是天真佛？師曰：千聖是弟。問：如何是廣平家風？師曰：誰不受用？上堂：不用開經作梵，不用展鈔牒科，還有理論處也無？設有理論處，亦是方便之談。宗乘事合作麽生？問：如何是西來意？師曰：未曾有人答得。曰：請師方便。師曰：何不更問？
杭州報恩永安禪師，温州翁氏子。幼依本郡彙征大師出家。後唐天成中隨本師入國，忠懿王命征爲僧正。師尤不喜俗務，擬潛往閩川投訪禪會，屬路歧艱阻，遂回天台山結茅。尋遇韶國師開示，頓悟本心，乃辭出山。征聞于王，王命住越州清泰，次召居上寺，署正覺空慧禪師。上堂：十方諸佛，一時雲集，與諸上座證明，諸上座與佛一時證明，還信麽？切忌卜度。僧問：四衆雲臻，如何舉唱？師曰：若到諸方，切莫錯舉。曰：非但學人，大衆有賴。師曰：禮拜著。問：五乘三藏，委者頗多。祖意西來，乞師指示。師曰：五乘三藏。曰：向上還有事也無？師曰：汝却靈利。問：如何大作佛事？師曰：嫌甚麽！曰：恁麽則親承摩頂去也。師曰：何處見世尊？問：如何是西來意？師曰：過這邊立。僧纔移步，師召曰：會麽？曰：不會。師曰：聽取一偈：汝問西來意，且過這邊立。昨夜三更時，雨打虚空濕。電影忽然明，不似蚰蜒急。開寶七年示疾，告衆言别，時有僧問：昔日如來正法眼，迦葉親傳，未審和尚玄風，百年後如何體會？師曰：汝甚麽處見迦葉來。曰：恁麽則信受奉行，不忘斯旨去也。師曰：佛法不是這箇道理。言訖跏趺而寂。闍維舌根不壞，柔輭如紅蓮華，藏于普賢道場。
廣州光聖院師護禪師，閩人也。自天台得法，化行嶺表。國主劉氏創大伽藍，請師居焉，署大義禪師。僧問：昔日梵王請佛，今日國主臨筵，祖意西來，如何舉唱？師曰：不要西來，山僧已舉唱了也。曰：豈無方便？師曰：適來豈不是方便？問：學人乍入叢林，西來妙訣，乞師指示。師曰：汝未入叢林，我已示汝了也。曰：如何領會？師曰：不要領會。
杭州奉先寺清昱禪師，永嘉人也。忠懿王召入問道，創奉先居之，署圓通妙覺禪師。僧問：如何是西來意？師曰：高聲舉似大衆。
台州紫凝普聞寺智勤禪師，僧問：如何是空手把鉏頭？師曰：但恁麽諦信。曰：如何是步行騎水牛？師曰：汝自何來？有偈示衆曰：今年五十五，脚未蹋寸土。山河是眼睛，大海是我肚。太平興國四年，有旨試僧經業。山門老宿，各寫法名，唯師不閑書札。時通判李憲問：世尊還解書也無？師曰：天下人知。淳化初，不疾，命侍僧開浴，浴訖垂誡徒衆，安坐而逝。塔于本山。三年後，門人遷塔發龕，覩師容儀儼若，髭髮仍長，遂迎入新塔。
温州鴈蕩山願齊禪師，錢塘江氏子。上堂，僧問：夜月舒光，爲甚麽碧潭無影？師曰：作家弄影漢。其僧從東過西立，師曰：不唯弄影，兼乃怖頭。
杭州普門寺希辯禪師，蘇州人也。忠懿王命主越州清泰，署慧智，後遷上寺。上堂：山僧素乏知見，復寡聞持，頃雖侍立於國師，不蒙一句開示，以致今日與諸仁者聚會，更無一法可相助發，何況能爲諸仁者區别緇素，商量古今？還怪得山僧麽？若有怪者，且道此人具眼不具眼？有賓主義，無賓主義？晚學初機，必須審細。僧問：如何是普門示現神通事？師曰：恁麽則闍黎怪老僧去也。曰：不怪時如何？師曰：汝且下堂裏思惟去。太平興國三年，吴越王入覲，師隨寶塔至，見于滋福殿，賜紫衣，號慧明禪師。端拱中乞還故里，詔從之，賜御製詩。忠懿王施金於常熟本山院，創甎浮圖七級，高二百尺。功既就，至道三年八月示寂，塔于院之西北隅。
杭州光慶寺遇安禪師，錢塘沈氏子。上堂，僧問：無價寶珠，請師分付。師曰：善能吐露。曰：恁麽則人人具足去也。師曰：珠在甚麽處？僧禮拜。師曰：也是虚言。問：提綱舉領，盡立主賓，如何是主？師曰：深委此問。曰：如何是賓？師曰：適來向汝道甚麽！曰：賓主道合時如何？師曰：其令不行。問：心月孤圓，光吞萬象。如何是吞萬象底光？師曰：大衆總見汝恁麽問。曰：光吞萬象從師道，心月孤圓意若何？師曰：抖擻精神著。曰：鷺倚雪巢猶可辨，光吞萬象事難明。師曰：謹退。問：青山緑水，處處分明。和尚家風，乞垂一句。師曰：盡被汝道了也。曰：未必如斯，請師答話。師曰：不用閑言。又一僧方禮拜，師曰：問答俱備。僧擬問，師乃叱之。上堂：欲識曹溪旨，雲飛前面山。分明真實箇，不用别追攀。僧問：古德有言，井底紅塵生，山頭波浪起。未審此意如何？師曰：若到諸方，但恁麽問。曰：和尚意旨如何？師曰：適來向汝道甚麽？乃曰：古今相承，皆云塵生井底，浪起山頭。結子空花，生兒石女。且作麽生會？莫是和聲送事，就物呈心，句裏藏鋒，聲前全露麽？莫是有名無體，異唱玄譚麽？上座自會卽得，古人意旨卽不然。既恁麽會不得，合作麽生會？上座欲得會麽？但看泥牛行處，陽燄飜波，木馬嘶時，空花墜影。聖凡如此，道理分明。何須久立？珍重！
台州般若寺友蟾禪師，錢塘人也。初住雲居普賢，忠懿王署慈悟禪師，遷止上寺，衆盈五百。僧問：皷聲纔罷，大衆雲臻。向上宗乘，請師舉唱。師曰：虧汝甚麽？曰：恁麽則人人盡霑恩去也。師曰：莫亂道。
婺州智者寺全肯禪師，初參國師，國師問：汝名甚麽？師曰：全肯。國師曰：肯箇甚麽？師於言下有省，乃禮拜。住後，僧問：有人不肯，還甘也無？師曰：若人問我，卽向伊道。
福州玉泉義隆禪師，上堂：山河大地，盡在諸人眼睛裏。因甚麽説會與不會？時有僧問：山河大地眼睛裏，師今欲更指歸誰？師曰：祇爲上座去處分明。曰：若不上來伸此問，焉知方便不虚施？師曰：依俙似曲纔堪聽，又被風吹别調中。
杭州龍册寺曉榮禪師，温州鄧氏子。僧問：祖祖相傳，未審和尚傳阿誰？師曰：汝還識得祖也未？僧慧文問：如何是真實沙門？師曰：汝是慧文。問：如何是般若大神珠？師曰：般若大神珠，分形萬億軀。塵塵彰妙體，刹刹盡毗盧。問：如何是日用事？師曰：一念周沙界，日用萬般通。湛然常寂滅，常展自家風。小參次，僧問：向上事卽不問，如何是妙善臺中的的意？師曰：若到諸方，分明舉似。曰：恁麽則雲有出山勢，水無投澗聲。師乃叱之。
杭州功臣慶蕭禪師，僧問：如何是功臣家風？師曰：明暗色空。曰：恁麽則諸法無生去也。師曰：汝唤甚麽作諸法？僧禮拜。師曰：聽取一偈：功臣家風，明暗色空。法法非異，心心自通。恁麽會得，諸佛真宗。
越州稱心敬璡禪師，僧問：結束囊裝，請師分付。師曰：莫諱却。曰：甚麽處孤負和尚？師曰：却是汝孤負我。
福州嚴峯師术禪師，開堂陞座，極樂和尚問曰：大衆顒望，請震法雷。師曰：大衆還會麽？還辨得麽？今日不異靈山，乃至諸佛國土，天上人間，總皆如是。亘古亘今，常無變異。作麽生會無變異底道理？若會得，所以道：無邊刹境，自他不隔於毫端；十世古今，始終不離於當念。僧問：靈山一會，迦葉親聞，嚴峯一會，誰是聞者？師曰：問者不弱。問：如何是文殊？師曰：來處甚分明。
潞府華嚴慧達禪師，僧問：如何是古佛心？師曰：山河大地。問：如何是華嚴境？師曰：滿目無形影。
越州清泰院道圓禪師，僧問：亡僧遷化向甚麽處去也？師曰：今日遷化嶺中。上座問：如何是祖師西來意？師曰：不可向汝道庭前栢樹子。
杭州九曲觀音院慶祥禪師，餘杭人也。辯才冠衆，多聞强記。時天台門下，推爲傑出。僧問：湛湛圓明，請師一決。師曰：十里平湖，一輪秋月。問：險惡道中，以何爲津梁？師曰：以此爲津梁。曰：如何是此？師曰：築著汝鼻孔。問：無根樹子向甚麽處栽？師曰：汝甚處得來。
杭州開化寺行明傳法禪師，本州于氏子。禮雪竇智覺禪師爲師，及智覺遷永明，遂入天台國師之室，蒙授記莂。復歸永明，翊賛廼師，海衆傾仰。忠懿王建六和寺，本朝賜開化額。延請住持，聚徒説法。僧問：如何是開化門中流出方便？師曰：日日潮音兩度聞。問：如何是無盡燈？師曰：謝闍黎照燭。
越州漁浦開善寺義圓禪師，僧問：一年去，一年來。方便門中請師開。師曰：分明記取。曰：恁麽則昔時師子吼，今日象王回也。師曰：且喜没交涉。
温州瑞鹿寺上方遇安禪師，福州人也。得法於天台，又常閲首楞嚴經，到知見立知，卽無明本。知見無見，斯卽湼槃。師乃破句讀曰：知見立，知卽無明本。知見無，見斯卽湼槃。於此有省。有人語師曰：破句了也。師曰：此是我悟處，畢生不易。時謂之安楞嚴。至道元年春，將示寂，有嗣子藴仁侍立，師乃説偈示之：不是嶺頭擕得事，豈從雞足付將來。自古聖賢皆若此，非吾今日爲君裁。付囑已，澡身易衣，安坐，令舁棺至室。良久，自入棺。經三日，門人啓棺，覩師右脇吉祥而卧，四衆哀慟。師乃再起，陞堂説法，訶責垂誡：此度更啓吾棺者，非吾之子。言訖，復入棺長往。
杭州龍華寺慧居禪師，閩人也。自天台領旨，忠懿王命住上寺，開堂示衆曰：從上宗乘，到這裏如何舉唱？祇如釋迦如來説一代時教，如瓶注水。古德尚云，猶如夢事寱語一般。且道據甚麽道理便恁麽道？還會麽？大施門開，何曾雍塞？生凡育聖，不漏纖塵。言凡則全凡，舉聖則全聖。凡聖不相待，箇箇獨稱尊。所以道：山河大地，長時説法，長時放光，地水火風，一一如是。時有僧出禮拜，師曰：好箇問頭，如法問著。僧擬進前，師曰：又没交涉也。問：諸佛出世，放光動地。和尚出世，有何祥瑞？師曰：話頭自破。上堂：龍華這裏，也祇是拈柴擇菜。上來下去，晨朝一粥，齋時一飯，睡後喫茶。但恁麽參取。珍重！問：學人未明自己，如何辨得淺深？師曰：識取自己眼。曰：如何是自己眼？師曰：向汝道甚麽？
婺州齊雲山遇臻禪師，越州楊氏子。僧問：如何是無縫塔？師曰：五六尺。其僧禮拜。師曰：塔倒也！問：圓明了知，爲甚麽不因心念？師曰：圓明了知。曰：何異心念。師曰：汝唤甚麽作心念？秋夕閑坐，偶成頌曰：秋庭肅肅風颾颾，寒星列空蟾魄高。搘頤静坐神不勞，鳥窠無端吹布毛。
温州瑞鹿寺本先禪師，本州鄭氏子。參天台國師，導以非風幡動，仁者心動之語，師卽悟解。爾後示徒曰：吾初學天台法門，語下便薦。然千日之内，四儀之中，似物礙膺，如讎同所。千日之後，一日之中，物不礙膺，讎不同所，當下安樂，頓覺前咎。乃述頌三首。一、非風幡動仁者心動，曰：非風幡動唯心動，自古相傳直至今。今後水雲人欲曉，祖師直是好知音。二、見色便見心，曰：若是見色便見心，人來問著方難答。更求道理説多般，孤負平生三事衲。三、明自己，曰：曠大劫來祇如是，如是同天亦同地。同地同天作麽形，作麽形兮無不是。師自爾足不歷城邑，手不度財貨，不設卧具，不衣繭絲。日唯一食，終日宴坐。申旦誨誘，踰三十載，其志彌厲。上堂：你諸人還見竹林蘭若、山水院舍人衆麽？若道見，則心外有法。若道不見，争柰竹林蘭若、山水院舍人衆，現在摐然地，還會恁麽告示麽？若會，不妨靈利。無事莫立。上堂：大凡參學未必學，問話是參學未必學，揀話是參學未必學，代語是參學未必學，别語是參學未必學。捻破經論中奇特言語是參學，未必捻破祖師奇特言語是參學，若於如是等參學，任你七通八達，於佛法中儻無見處，唤作乾慧之徒。豈不聞古德道：聰明不敵生死，乾慧豈免苦輪？諸人若也參學，應須真實參學始得。行時行時參取，立時立時參取，坐時坐時參取，眠時眠時參取，語時語時參取，默時默時參取，一切作務時，一切作務時參取。既向如是等時參，且道參箇甚人？參箇甚麽語？到這裏，須自有箇明白處始得。若不如是，唤作造次之流，則無究了之旨。
上堂：幽林鳥叫，碧澗魚跳。雲片展張，瀑聲嗚咽。你等還知得如是多景象，示你等箇入處麽？若也知得，不妨參取好！上堂：天台教中説文殊、觀音、普賢三門。文殊門者一切色，觀音門者一切聲，普賢門者不動步而到。我道文殊門者不是一切色，觀音門者不是一切聲，普賢門者是箇甚麽？莫道别却天台教説話，無事且退。上堂，舉僧問長沙：南泉遷化向甚麽處去？沙曰：東家作驢，西家作馬。僧曰：學人不會。沙曰：要騎便騎，要下卽下。師曰：若是求出三界修行底人，聞這箇言語，不妨狐疑，不妨驚怛。南泉遷化向甚處去？東家作驢，西家作馬。或有會云，千變萬化，不出真常。或有會云，須會異類中行，始會得這箇言語。或有會云，東家是南泉，西家是南泉。或有會云，東家郎君子，西家郎君子。或有會云，東家是甚麽，西家是甚麽。或有會云，便作驢叫，又作馬嘶。或有會云，唤甚麽作東家驢，唤甚麽作西家馬？或有會云，既問遷化，答在問處。或有會云，作露柱處去也。或有會云，東家作驢，西家作馬，虧南泉甚處，如是諸家會也，總於佛法有安樂處。南泉遷化向甚處去？東家作驢，西家作馬，學人不會。要騎便騎，要下卽下，這箇話不消得多道理而會，若見法界性去。也没多事，珍重！
上堂：鑑中形影，唯憑鑑光顯現。你等諸人所作一切事，且道唯憑箇甚麽顯現？還知得麽？若也知得，於參學中千足萬足。無事，莫立。上堂：你等諸人，夜間眠熟不知一切，既不知一切，且問你等那時有本來性，無本來性？若道那時有本來性，又不知一切，與死無異。若道那時無本來性，睡眠忽省，覺知如故。還會麽？不知一切與死無異，睡眠忽省覺知如故，如是等時，是箇甚麽？若也不會，各體究取。無事，莫立。上堂：諸法所生，唯心所現。如是言語，好箇入底門户。且問你等諸人，眼見一切色，耳聞一切聲，鼻嗅一切香，舌了一切味，身觸一切耎滑，意分别一切諸法，祇如眼耳鼻舌身意所對之物，爲復唯是你等心，爲復非是你等心。若道唯是你等心，何不與你等身都作一塊了休，爲甚麽所對之物，却在你等眼耳鼻舌身意外？你等若道眼耳鼻舌身意所對之物非是你等心，又争柰諸法所生，唯心所現，言語留在世間，何人不舉著？你等見這箇説話還會麽？若也不會，大家用心商量教會去。幸在其中，莫令厭學。無事且退。大中祥符元年二月，謂上足如晝曰：可造石龕，仲秋望日，吾將順化。晝禀命卽成，及期，遠近士庶奔趨瞻仰。是日參問如常。至午坐方丈，手結寶印，謂晝曰：古人云，騎虎頭，打虎尾。中央事，作麽生？晝曰：也祇是如晝。師曰：你問我。晝乃問：騎虎頭，打虎尾，中央事，和尚作麽生？師曰：我也弄不出。言訖奄然，開一目微視而逝。
杭州興教洪壽禪師，同國師普請次，聞墮薪有省，作偈曰：撲落非他物，縱横不是塵。山河及大地，全露法王身。
蘇州承天永安道原禪師，僧問：如何是佛？師曰：咄！這旃陁羅。曰：學人初機，乞師方便。師曰：汝問甚麽？曰：問佛。師曰：咄！這旃陁羅。
洪州雲居道齊禪師，本州金氏子。徧歷禪會，學心未息。後於上藍院主經藏。法燈一日謂師曰：有人問我西來意，答它曰：不東不西。藏主作麽生會？師對曰：不東不西。燈曰：與麽會又争得？曰：道齊祇恁麽，未審和尚尊意如何？燈曰：他家自有兒孫在。師於是頓明厥旨。有頌曰：接物利生絶妙，外生終是不肖。他家自有兒孫，將來用得恰好。住後，僧問：如何是佛？師曰：汝是阿誰？問：荆棘林中無出路，請師方便爲畬開。師曰：汝擬去甚麽處？曰：幾不到此。師曰：閑言語。問：不免輪回，不求解脱時如何？師曰：還曾問建山麽？曰：學人不會，乞師方便。師曰：放你三十棒。問：如何是三寶？師曰：汝是甚麽寶？曰：如何。師曰：土木瓦礫。師著語要搜玄、拈古代别等，盛行叢林。至道三年丁酉九月，示疾。聲鐘集衆，乃曰：老僧三處住持三十餘年，十方兄弟，相聚話道，主事頭首，動心贊助。老僧今日火風相逼，特與諸人相見。諸人還見麽？今日若見是末後方便。諸人向甚麽處見，爲向四大五陰處見？六入十二處見？這裏若見，可謂雲居山二十年間後學有賴。吾去後，山門大衆分付契瓌開堂住持，凡事勤而行之，各自努力。珍重！大衆纔散，師歸西挾而逝，塔于本山。
杭州功臣院道慈禪師，僧問：師登寶座，大衆咸臻。便請舉揚宗教。師曰：大衆證明。曰：恁麽則亘古亘今也。師曰：也須領話。
秀州羅漢院願昭禪師，錢塘人也。上堂：山河大地是真善知識，時常説法，時時度人。不妨諸上座參取。僧問：羅漢家風，請師一句。師曰：嘉禾合穗，上國傳芳。曰：此猶是嘉禾家風，如何是羅漢家風？師曰：或到諸方，分明舉似。後住杭州香嚴寺，僧問：不立纖塵，請師直道。師曰：衆人笑汝。曰；如何領會？師曰：還我話頭來。
處州報恩院師智禪師，僧問：如何是和尚家風？師曰：誰人不見？問：如何是一相三昧？師曰：青黄赤白。曰：一相何在？師曰：汝却靈利。問：祖祖相傳傳祖印，師今法嗣嗣何人？師曰：靈鷲峯前，月輪皎皎。
衢州瀫寧可先禪師，僧問：如何是瀫寧家風？師曰：謝指示。問：如何是西來意？師曰：怪老僧甚麽處？曰：學人不會，乞師方便。師曰：適來豈不是問西來意？
杭州光孝院道端禪師，僧問：如何是佛？師曰：高聲問著。曰：莫卽便是也無？師曰：没交涉。後住靈隱，示滅。
杭州西山保清院遇寧禪師，開堂陞座，有二僧一時禮拜。師曰：二人俱錯。僧擬進語，師便下座。
福州支提雍熙辯隆禪師，明州人也。上堂：巍巍實相，畐塞虚空。金剛之體，無有破壞。大衆還見不見？若言見也，且實相之體本非青黄赤白；長短方圓，亦非見聞覺知之法。且作麽生説箇見底道理？若言不見，又道巍巍實相，畐塞虚空，爲甚麽不見？僧問：如何是向上一路？師曰：脚下底。曰：恁麽則尋常履踐。師曰：莫錯認。問：如何是堅密身？師曰：倮倮地。曰：恁麽則不密也。師曰：見箇甚麽！
杭州瑞龍院希圓禪師，僧問：如何是和尚家風？師曰：特謝闍黎借問。曰：借問則不無，家風作麽生？師曰：瞌睡漢。
南康軍羅漢行林祖印禪師，僧問：天垂甘露，地涌七珍。是甚麽人分上事？師曰：謝汝相報。曰：恁麽則佛子住此地，卽是佛受用去也。師曰：更須子細。上堂纔坐，忽有猫兒跳上身，師提起示衆曰：昔日南泉親斬却，今朝耶舍示玄徒。而今賣與諸禪客，文契分明要也無。良久，抛下猫兒，便下座。
明州天童新禪師，僧問：如何是密作用？師曰：何曾密？問：心徑未通時如何？師曰：甚麽物礙汝？問：求之不得時如何？師曰：用求作麽？曰：如何卽是？師曰：何曾失却。問：如何是天童境？師曰：雲無人種生何極，水有誰教去不回。
杭州功臣覺軻心印禪師，僧問：祖師不在東西山，未審在甚麽處？師曰：且討。問：如何是天真佛？師曰：争敢裝點。
明州天童清簡禪師，錢塘張氏子。師爲事孤潔，時謂之簡浙客。僧問：如何是祖師西來意？師曰：不欲向汝道。曰：請和尚道。師曰：達磨不可再來也。師晚居雪竇而終，塔于寺之東南隅。
廬山棲賢澄湜禪師，僧問：趙州石橋，度驢度馬。三峽石橋，當度何人？師曰：蝦蟇蚯蚓。曰：恁麽則物物盡沾恩。師曰：踏不著。問：仙洞昨朝師罷唱，棲賢今日請師宣。師曰：來日又作麽生？曰：未審如何領會？師曰：箭過新羅。問：如何是佛？師曰：張三李四。問：古人斬蛇意旨如何？師曰：猶未知痛痒。問：此是選佛場，心空及第歸。學人如何得及第歸？師曰：不才謹退。晚參衆集，師曰：早晨不與諸人相見，今晚不可無言。便下座。問：毗目仙人執善財手，見微塵諸佛。祇如未執手時。見箇甚麽？師曰：如今又見箇甚麽？上堂，良久曰：幸好一盤飯，不可糝椒薑。雖然如此，試唼噉看。便下座。
蘇州萬壽德興禪師，僧問：如何是佛？師曰：大衆一時瞻仰。問：如何是和尚爲人一句？師曰：汝且自爲。乃曰：問答俱備，其誰得意。若向他求，還成特地。老僧久處深山，比爲藏拙，何期今日入到萬壽門下，可謂藏之不得。既藏不得，分明露現。未審諸人，阿誰先見？如有見處，出來對衆吐露箇消息。良久曰：久立，珍重。
越州雲門雍熙永禪師，僧問：師子未出窟時如何？師曰：且莫哮吼。曰：出窟後如何？師曰：退後著。問：如何是古佛徑路？師曰：誰不履踐？問：如何是學人休心息意處？師曰：拗折拄杖得也未？問：心王出勑時如何？師曰：更宣一徧看。問：如何是決定義？師曰：不可執著。問：如何是佛法大意？師曰：此意不小。
杭州千光王寺瓌省禪師，温州鄭氏子。幼歲出家，精究律部。聽天台文句，棲心於圓頓止觀。後閲楞嚴，文理宏濬，未能洞曉。一夕誦經既久，就案假寐，夢中見日輪自空而降，開口吞之。自是倏然發悟，差别義門，涣然無滯。後參永明，永明唯印前解，無别指喻。以忠懿王所遺衲衣授之表信。住後，上堂：諸上座，佛法無事，昔之日月，今之日月。昔日風雨，今日風雨。昔日上座，今日上座，舉亦了，説亦了，一切成現好！珍重。開寶五年七月，寶樹浴池，忽現其前。師曰：凡所有相，皆是虚妄。越三日示疾，集衆言别，安坐而逝。闍維收舍利建塔。
衢州鎮境志澄禪師，僧問：如何是定乾坤底劍？師曰：不漏絲髮。曰：用者如何？師曰：不知。因普請次，僧問：鉏頭損傷蝦蟇蚯蚓，還有罪也無？師曰：阿誰下手？曰：恁麽則無罪過。師曰：因果歷然。
明州崇福院慶祥禪師，上堂：諸禪德！見性周徧，聞性亦然。洞徹十方，無内無外。所以古人道，隨緣無作，動寂常真。如此施爲，全真知用。僧問：如何是本來人？師曰：堂堂六尺甚分明。曰：祇如本來人，還作如此相貌也無？師曰：汝唤甚麽作本來人？曰：乞師方便。師曰：教誰方便？
福州保明院道誠通法禪師，上堂：如爲一人，衆多亦然。珍重！僧問：圓音普震，三等齊聞。竺土僊心，請師密付。師良久。僧曰：恁麽則意馬已成於寶馬，心牛頓作於白牛去也。師曰：七顛八倒。曰：若然者幾招哂笑。師曰：禮拜了退。問：如何是和尚西來意？師曰：我不曾到西天。曰：如何是學人西來意？師曰：汝在東土多少時？
南康軍雲居義能禪師，上堂：不用上來，堂中憍陳如上座爲諸上座轉第一義法輪，還得麽？若信得及，各自歸堂參取。下座後却問一僧：祇如山僧適來教上座參取聖僧，聖僧還道箇甚麽？僧曰：特謝和尚再舉。問：如何是佛？師曰：卽心卽佛。曰：學人不會，乞師方便。師曰：方便呼爲佛，回光返照看，身心是何物。
泉州雲臺山令岑禪師，僧問：如何是雲臺境？師曰：前山後山。曰：如何是境中人？師曰：瞌睡漢。
杭州資國圓進山主，僧問：丹霞燒木佛，意旨如何？師曰：招因帶果。問：庭前栢樹子，意旨如何？師曰：碧眼胡僧笑點頭。問：古人道：東家作驢，西家作馬，意旨如何？師曰：相識滿天下。
廬山棲賢道堅禪師，有官人問：某甲收金陵，布陣殺人無數，還有罪也無？師曰：老僧祇管看。問：如何是祖師西來意？師曰：洋瀾左蠡，無風浪起。
廬山歸宗慧誠禪師，揚州人也。開堂日，於法堂前謂衆曰：天人得道，以此爲證。恁麽便散去，已是周遮。其如未曉，卽爲重説。遂陞座。僧問：知郡臨筵，請師演法。師曰：我不及汝。問：如何是佛？師曰：如何不是？問：如何是祖師西來意？師曰：不知。乃曰：問話且住，直饒問到窮劫，問也不著。答到窮劫，答也不及。何以故？祇爲諸人各有本分事，圓滿十方，亘古亘今，乃至諸佛也不敢錯悮諸人，便謂之頂族，祇是助發上座。所以道：十方法界諸有情，念念以證善逝果。彼既丈夫我亦爾，何得自輕而退屈。諸上座，不要退屈，信取便休。祖師西來，祇道見性成佛，其餘所説，不及此説。更有箇奇特方便，舉似諸人。良久曰：分明記取，若到諸方，不得錯舉。久立，珍重。僧問：不通風處如何過得？師曰：汝從甚麽處來？僧舉南泉問鄧隱峯曰：銅缾是境，缾中有水。不得動著境，與老僧將水來。峯便拈缾瀉水，未審此意如何？師曰：鄧隱峯甚奇怪，要且亂瀉。
廬州長安院辯實禪師，僧問：如何是祖師西來意？師曰：少室靈峯住九霄。
潭州雲蓋用清禪師，河州趙氏子。僧問：有一人在萬丈井底，如何出得？師曰：且喜得相見。曰：恁麽則穿雲透月去也。師曰：三十三天事，作麽生？僧無對。師曰：謾語作麽？問：如何是雲蓋境？師曰：門外三泉井。曰：如何是境中人？師曰：童行仔子。有頌示衆曰：雲蓋鎖口訣，擬議皆腦裂。拍手趁虛空，雲露西山月。僧問：如何是鎖口訣？師曰：徧天徧地。曰：恁麽則石人點頭，露柱拍手去也。師曰：一缾淨水一爐香。曰：此猶是井底蝦蟇。師曰：勞煩大衆。師常節飲食，隨衆二時，但展鉢而已。或逾年月，亦不調練服餌，無妨作務。有請必開，卽便飽食而亡拘執。至道二年四月二日，示疾而逝。
台州般若從進禪師，僧問：古澗寒泉時如何？師曰：切忌飲著。曰：飲著又如何？師曰：喪却汝性命。
越州清化志超禪師，僧問：如何是佛？師曰：汝是甚麽人？曰：莫便是也無？師曰：是卽没交涉。
蘇州長壽法齊禪師，婺州人。始講明門、因明二論，尋置遊方，受心印於廣法禪師。節使錢仁奉禮，請繼廣法住持。開堂日，有百法座主問：令公請命，四衆雲臻。向上宗乘，請師舉唱。師曰：百法明門論。曰：畢竟作麽生？師曰：一切法無我。問：城東老母與佛同生，爲甚麽却不見佛？師曰：不見卽道。曰：恁麽則見去也。師曰：城東老母與佛同生。
南康雲居契瓌禪師，僧問：路逢死蛇莫打殺，無底籃子盛將歸。未審師還受也無？師曰：你甚麽處得來？曰：恁麽則不虚施也。師曰：却且提取去。問：如何是佛？師曰：讚歎不及。曰：莫祇這箇便是麽？師曰：不令人讚歎。
杭州靈隱文勝慈濟禪師，僧問：古鑑未磨時如何？師曰：古鑑。曰：磨後如何？師曰：古鑑。曰：未審分不分？師曰：更照看。問：如何是和尚家風？師曰：莫訝荒疏。曰：忽遇客來作麽生？師曰：喫茶去。
明州瑞巖義海禪師，霅川人也。造雲居法席，居問：甚麽物恁麽來？師於言下大悟。遂有頌曰：雲居甚麽物，問著頭恍惚。直下便承當，猶是生埋没。出世住報本。僧問：如何是祖師西來意？師曰：若到諸方，但道報本不解答話。問：如何是和尚家風？師曰：無忌諱。曰：忽遇觸忤，又且如何？師曰：不解作客，勞煩主人。問：釋迦掩室於摩竭，淨名杜口於毗耶，未審如何示衆？師曰：汝不欲我開談？曰：未曉師機。師曰：且退。問：如何是無位真人？師曰：這裏無安排你處。
明州廣慧志全禪師，上堂，僧問：如何是衲僧本分事？師曰：你莫鈍置我。僧禮拜。師曰：却是大衆鈍置闍黎。便下座。問：賊不打貧兒家時如何？師曰：説向人也不信。僧曰：恁麽則禮拜而退。師曰：得箇甚麽！
明州大梅保福居煦禪師，僧問：古人面壁，意旨如何？師曰：但恁麽會。曰：未審如何領會？師曰：禮拜著。
處州南明惟宿禪師，僧問：法法不隱藏，古今常顯露。如何是顯露底法？師曰：見示大衆。曰：恁麽則學人謹退也。師曰：知過必改。
荆門軍清溪清禪師，僧問：古路坦然，如何履踐？曰：你是行脚僧。
杭州靈隱玄本禪師，僧問：蚌含未剖時如何？師曰：光從何來？問：臨濟入門便喝，德山入門便棒，此意如何？師曰：天晴不肯去。師見僧看經，乃問：看甚麽經？僧無語。乃示頌曰：看經不識經，徒勞損眼睛。欲得不損眼，分明識取經。
臨江軍慧力院紹珍禪師，僧問：金雞未鳴時如何？師曰：是何時節？曰：鳴後如何？師曰：却不知時。問：師子未出窟時如何？師曰：在那裏？曰：出窟後如何？師曰：且走。
洪州大寧院慶璁禪師，僧問：道泰不傳天子令，時人盡唱太平歌。未審師今意旨如何？師曰：山僧罪過。問：如何是佛？師曰：須彌山。上堂：生死湼槃，猶如昨夢。且道三世諸佛，釋迦老子有甚麽長處？雖然如是，莫錯會好！拍手一下，便下座。問：承古有言，東山西嶺青，未審意旨如何？師曰：東山西嶺青，雨下却天晴。更問箇中意，鵓鳩生鷂鷹。
蘇州堯峰顥暹禪師，僧問：學人乍入叢林，乞師一接。師曰：去。問：承教有言，是法平等，無有高下。如何是平等法？師曰：堯峰高，寶華低。曰：恁麽則却成高下去也。師曰：情知你恁麽會。聞雷聲，示衆曰：還聞雷聲麽？還知起處麽？若知起處，便知身命落處。若也不知，所以古人道，不知天地者，剛道有乾坤。不如喫茶去。問：如何是道？師曰：夕死可矣。問：如何是金剛力士？師曰：這裏用不著。問：亡僧遷化向甚麽處去也？師曰：蒼天！蒼天！乃曰：祇如末後僧問：亡僧遷化向甚麽處去也？山僧向他道：蒼天！蒼天！且道意落在甚麽處？莫是悲傷遷逝，痛憶道人麽？若乃恁麽評論，實謂罔知去處。要知去處麽？更不用久立。歇去！上堂：冬去春來，樓閣門開。若也入得，不用徘徊。諸上座，還向這裏入得也未？若也入得，所以古人道，是處是彌勒，無門無善財。若也入之未得，自是諸上座狂走。更不忉忉，久立珍重！
蘇州吴江聖壽志昇禪師，上堂：若論佛法，更有甚麽事？所以道古今山河，古今日月，古今人倫，古今城郭，唤作平等法門。絶前後際，諸人還信得及麽？若信得及，依而行之。久立，珍重。
杭州功臣開化守如禪師，上堂，召大衆曰：還知道聖僧同諸人到這裏麽？既勞尊降，焉敢稽留。久立，珍重。
杭州南山興教院惟一禪師，僧問：佛未出世時如何？師曰：白雲數重。曰：出世後如何？師曰：青山一朵。問：如何是道？師曰：刺頭入荒草。曰：如何是道中人？師曰：乾屎橛。曰：大耳三藏第三度爲甚麽不見國師？師曰：脚跟下看。曰：如何得見？師曰：草鞋跟斷。
安吉州西余體柔禪師，上堂：一人把火，自燼其身。一人抱冰，横屍於路。進前卽觸途成滯，退後卽噎氣填胸。直得上天無路，入地無門。如今已不柰何也！良久曰：待得雪消去，自然春到來。
真州定山惟素山主，僧問：如何是不遷義？師曰：暑往寒來。曰：恁麽則遷去也。師曰：啼得血流無用處。問：達磨心印師已曉，試舉家風對衆看。師曰：門前有箇長松樹，夜半子規來上啼。問：知師洞達諸方旨，臨機不答舊時禪。如何是新奇？師曰：若到諸方，不得錯舉。曰：學人慇懃於座右，莫不祇此是新奇。師曰：折草量天。問：如何是定山境？師曰：清風滿院。曰：忽遇客來，如何祇待？師曰：莫嫌冷淡。乃曰：若論家風與境，不易酬對。多見指定處所，教他不得自在。曾有僧問大隨：如何是和尚家風？隨曰：赤土畫簸箕。又曰：肚上不貼榜。且問諸人作麽生會？更有夾山、雲門、臨濟、風穴皆有此話，播於諸方。各各施設不同，又作麽生會？法無異轍，殊途同歸。若要省力易會，但識取自家桑梓，便能紹得家業，隨處解脱，應用現前，天地同根，萬物一體，唤作衲僧眼睛，綿綿不漏絲髮。苟或於此不明，徒自竛竮辛苦。
僧問：如何是佛？師曰：含齒戴髮。曰：恁麽則人人具足。師曰：遠之又遠。問：牛頭未見四祖時如何？師曰：成家立業。曰：見後如何？師曰：立業成家。問：如何是定山路？師曰：峭。曰：履踐者如何？師曰：嶮。問：無上法王有大陁羅尼，名爲圓覺，流出一切清淨真如、菩提湼槃，未審圓覺從甚麽處流出？師曰：山僧頂戴有分。曰：恁麽則信受奉行。師曰：依俙似曲纔堪聽。問：十二時中如何得與道相應？師曰：皇天無親，唯德是輔。曰：恁麽則不假修證也。師曰：三生六十劫。
杭州淨土院惟正禪師，秀州華亭黄氏子。幼從錢塘資聖院本如隸業，且將較藝於有司。如使禱觀音像，以求陰相。師謝曰：豈忍獨私於己哉！郡人朱紹安聞而加歎，欲啓帑度之。師慨然曰：古之度人，以清機密旨，今反是，去古遠矣。吾墮三寶數，當有其時。已而遇祥符覃恩，得諧素志。獨擁毳袍且弊，同列慢之。師曰：佛乎佛乎，儀相云乎哉？僧乎僧乎，盛服云乎哉？厥後有願輸奉歲時用度，俾繼如之院務，亦復謝曰：聞拓鉢乞食，未聞安坐以享。聞歷謁諸祖，未聞廢學自任。況我齒茂氣完，正在筋力爲禮，非從事屋廬之秋也。於是提策東引，學三觀於天台，復旋徑山，咨單傳之旨於老宿惟素。素董臨安功臣山淨土院，師輔相之，久而繼席焉。然爲人高簡，律身精嚴。名卿巨公，多所推尊。葉内翰清臣牧金陵，迎師語道。一日，葉曰：明日府有燕飲，師固奉律，能爲我少留一日，欵清話否？師諾之。翌日，遣使邀師，留一偈而返。曰：昨日曾將今日期，出門倚杖又思惟。爲僧祇合居巖谷，國士筵中甚不宜。坐客皆仰其標致。師識慮洗然，不牽世累，雅愛跨黄犢出入，軍持巾鉢，悉掛角上，市人争觀之。師自若也。杭守蔣侍郎堂與師爲方外友，每往謁，至郡庭下犢譚笑，終日而去。蔣有詩曰：禪客尋常入舊都，黄牛角上掛缾盂。有時帶雪穿雲去，便好和雲畫作圖。師嘗作山中偈曰：橋上山萬層，橋下水千里。唯有白鷺鷥，見我常來此。平生製作三十卷，號錦溪集。又工書，筆法勝絶，秦少游珍藏之，冬不擁爐，以荻花作毬，納足其中，客至共之。夏秋好翫月，盤膝大盆中浮池上，自旋其盆，吟笑達旦，率以爲常。九峯韶禪師嘗客于院，一夕將卧，師邀之曰：月色如此，勞生擾擾，對之者能幾人？峯唯唯而已。久之，呼童子使熟炙。峯方饑，意作藥石。頃乃橘皮湯一盃，峯匿笑曰：無乃太清乎！有問曰：師以禪師名，乃不談禪，何也？師曰：徒費言語。吾懶寧假曲折，但日夜煩萬象爲敷演耳。言語有間，而此法無盡，所謂造物無盡藏也。皇祐元年孟夏八日，語衆曰：夫動以對静，未始有極。吾一動歷年六十有四，今静矣。然動静本何有哉？於是泊然而逝。
杭州靈隱延珊慧明禪師，僧問：如何是道？師曰：道遠乎哉！問：如何是正真一路？師曰：絲髮不通。曰：恁麽則依而行之。師曰：莫亂走。上堂：與上座一線道，且作麽生持論佛法？若也水洩不通，便教上座無安身立命處。當此之時，祖佛出頭來，也有二十棒分。恁麽道，山僧還有過也無？不見世尊生下，周行七步，目顧四方，一手指天，一手指地，云：天上天下，唯吾獨尊。雲門云：我當初若見，一棒打殺與狗子喫却，何以如此？貴圖天下太平且道雲門恁麽説話，有佛法道理也無？雖然如此，雲門祇具一隻眼。久立，珍重！
常州薦福院歸則禪師，僧問：如何是祖師西來意？師曰：耳畔打鐘聲。
明州翠巖嗣元禪師，僧問：如何是祖師西來意？師曰：見錢買賣不曾賒。曰：向上更有事也無？師曰：好不信人直！
鎮州臨濟義玄禪師，曹州南華邢氏子。幼負出塵之志，及落髮進具，便慕禪宗。初在黄檗會中，行業純一。時睦州爲第一座，乃問：上座在此多少時？師曰：三年。州曰：曾參問否？師曰：不曾參問，不知問箇甚麽？州曰：何不問堂頭和尚，如何是佛法的的大意？師便去。問聲未絶，檗便打。師下來，州曰：問話作麽生？師曰：某甲問聲未絶，和尚便打，某甲不會。州曰：但更去問。師又問，檗又打。如是三度問，三度被打。師白州曰：早承激勸問法，累蒙和尚賜棒，自恨障緣，不領深旨。今且辭去。州曰：汝若去，須辭和尚了去。師禮拜退。州先到黄檗處曰：問話上座，雖是後生，却甚奇特。若來辭，方便接伊。已後爲一株大樹，覆蔭天下人去在。師來日辭黄檗，檗曰：不須他去，祇往高安灘頭參大愚，必爲汝説。師到大愚，愚曰：甚處來？師曰：黄檗來。愚曰：黄檗有何言句？師曰：某甲三度問佛法的的大意，三度被打。不知某甲有過無過？愚曰：黄檗與麽老婆心切，爲汝得徹困，更來這裏問有過無過？師於言下大悟。乃曰：元來黄檗佛法無多子。愚搊住曰：這尿牀鬼子，適來道有過無過，如今却道黄檗佛法無多子。你見箇甚麽道理？速道！速道！師於大愚肋下築三拳，愚拓開曰：汝師黄檗，非干我事。師辭大愚，却回黄檗。檗見便問：這漢來來去去，有甚了期？師曰：祇爲老婆心切。便人事了，侍立，檗問：甚處去來？師曰：昨蒙和尚慈旨，令參大愚去來。檗曰：大愚有何言句？師舉前話。檗曰：大愚老漢饒舌，待來痛與一頓。師曰：説甚待來，卽今便打。隨後便掌。檗曰：這風顛漢來這裏捋虎鬚。師便喝。檗唤侍者曰：引這風顛漢參堂去。
黄檗一日普請次，師隨後行。檗回頭見師空手，乃問：钁在何處？師曰：有一人將去了也。檗曰：近前來共汝商量箇事。師便近前，檗竪起钁曰：祇這箇天下人拈掇不起。師就手掣得，竪起曰：爲甚麽却在某甲手裏？檗曰：今日自有人普請。便回寺。師普請鉏地次，見黄檗來，拄钁而立。檗曰：這漢困那！師曰：钁也未舉，困箇甚麽？檗便打。師接住棒一送送倒，檗呼維那：扶起我來。維那扶起曰：和尚争容得這風顛漢無禮？檗纔起便打維那。師钁地曰：諸方火葬，我這裏活埋。
師一日在僧堂裏睡，檗入堂見，以拄杖打板頭一下。師舉首見是檗，却又睡。檗又打板頭一下，却往上間。見首座坐禪，乃曰：下間後生却坐禪，汝在這裏妄想作麽？座曰：這老漢作甚麽？檗又打板頭一下，便出去。師栽松次，檗曰：深山裏栽許多松作甚麽？師曰：一與山門作境致，二與後人作標牓。道了，將钁頭𡎺地三下。檗曰：雖然如是，子已喫吾三十棒了也。師又𡎺地三下，嘘一嘘。檗曰：吾宗到汝，大興於世。
黄檗因入厨下，問飯頭：作甚麽？頭曰：揀衆僧飯米。檗曰：一頓喫多少？頭曰：二石五。檗曰：莫太多麽？頭曰：猶恐少在。檗便打。頭舉似師，師曰：我與汝勘這老漢。纔到侍立。檗舉前話，師曰：飯頭不會，請和尚代一轉語。檗曰：汝但舉。師曰：莫太多麽？檗曰：來日更喫一頓。師曰：説甚麽來日，卽今便喫。隨後打一掌。檗曰：這風顛漢又來這裏捋虎鬚。師喝一喝，便出去。
師半夏上黄檗山，見檗看經。師曰：我將謂是箇人，元來是唵黑豆老和尚。住數日，乃辭，檗曰：汝破夏來，何不終夏去？師曰：某甲暫來禮拜和尚。檗便打趁令去。師行數里疑此事，却回終夏。後又辭檗，檗曰：甚處去？師曰：不是河南，便歸河北。檗便打。師約住與一掌，檗大笑。乃唤侍者：將百丈先師禪板几案來。師曰：侍者將火來。檗曰：不然。子但將去，已後坐斷天下人舌頭去在。師到達磨塔頭，塔主問：先禮佛，先禮祖？師曰：祖佛俱不禮。主曰：祖佛與長老有甚寃家？師拂袖便出。師爲黄檗馳書至潙山，與仰山語次，仰曰：老兄向後北去，有箇住處。師曰：豈有與麽事？仰曰：但去，已後有一人佐輔汝。此人祇是有頭無尾，有始無終。
師後住鎮州臨濟，學侣雲集。一日，謂普化克符二上座曰：我欲於此建立黄檗宗旨，汝且成禠我。二人珍重下去。三日後，普化却上來問：和尚三日前説甚麽？師便打。三日後克符上來問：和尚前日打普化作甚麽？師亦打。至晚小參，曰：有時奪人不奪境，有時奪境不奪人，有時人境兩俱奪，有時人境俱不奪。僧問：如何是真佛、真法、真道？乞師開示。師曰：佛者心清淨是，法者心光明是，道者處處無礙淨光是。三卽一，皆是空名而無實有。如真正作道人，念念心不間斷。自達磨大師從西土來，祇是覓箇不受人惑底人。後遇二祖，一言便了，始知從前虚用工夫。山僧今日見處，與祖佛不别。若第一句中薦得，堪與祖佛爲師。若第二句中薦得，堪與人天爲師。若第三句中薦得，自救不了。僧便問：如何是第一句？師曰：三要印開朱點窄，未容擬議主賓分。曰：如何是第二句？師曰：妙解豈容無著問，漚和争負截流機。曰：如何是第三句？師曰：但看棚頭弄傀儡，抽牽全藉裏頭人。乃曰：大凡演唱宗乘，一句中須具三玄門，一玄門須具三要。有權有實，有照有用。汝等諸人作麽生會？師謂僧曰：有時一喝如金剛王寶劍，有時一喝如踞地師子，有時一喝如探竿影草，有時一喝不作一喝用。汝作麽生會？僧擬議，師便喝。
示衆：參學之人，大須子細。如賓主相見，便有言論往來。或應物現形，或全體作用，或把機權喜怒，或現半身，或乘師子，或乘象王，如有真正學人便喝，先拈出一箇膠盆子，善知識不辨是境，便上他境上作模作樣，便被學人又喝，前人不肯放下，此是膏肓之病，不堪醫治，唤作賓看主。或是善知識，不拈出物，祇隨學人問處卽奪，學人被奪，抵死不肯放，此是主看賓。或有學人應一箇清淨境，出善知識前，知識辨得是境，把得抛向坑裏。學人言：大好善知識。知識卽云：咄哉！不識好惡。學人便禮拜。此唤作主看主。或有學人，披枷帶鎖，出善知識前，知識更與安一重枷鎖。學人歡喜，彼此不辨，唤作賓看賓。大德，山僧所舉，皆是辨魔揀異，知其邪正。
師問洛浦：從上來，一人行棒，一人行喝，阿那箇親？曰：揔不親。師曰：親處作麽生？浦便喝。師乃打。上堂：有一人論劫在途中，不離家舍。有一人離家舍，不在途中。那箇合受人天供養？師問院主：甚處去來？曰：州中糶黄米來。師曰：糶得盡麽？主曰：糶得盡。師以拄杖畫一畫曰：還糶得這箇麽？主便喝，師便打。典座至，師舉前話。座曰：院主不會和尚意？師曰：你又作麽生？座禮拜，師亦打。
上堂：一人在孤峯頂上，無出身路。一人在十字街頭，亦無向背。且道那箇在前，那箇在後？不作維摩詰，不作傅大士。珍重！有一老宿參，便問：禮拜卽是，不禮拜卽是？師便喝，宿便拜。師曰：好箇草賊。宿曰：賊！賊！便出去。師曰：莫道無事好！時首座侍立，師曰：還有過也無？座曰：有。師曰：賓家有過，主家有過？曰：二俱有過。師曰：過在甚麽處？座便出去。師曰：莫道無事好！
師到京行化，至一家門首，曰：家常添鉢。有婆曰：太無厭生！師曰：飯也未曾得，何言太無厭生？婆便閉却門。師陞堂，有僧出，師便喝，僧亦喝，便禮拜，師便打。趙州游方到院，在後架洗脚次，師便問：如何是祖師西來意？州曰：恰遇山僧洗脚。師近前作聽勢，州曰：會卽便會，㗖啄作什麽？師便歸方丈。州曰：三十年行脚，今日錯爲人下註脚。問：僧甚處來？曰：定州來。師拈棒，僧擬議，師便打，僧不肯。師曰：已後遇明眼人去在。僧後參三聖，纔舉前話，三聖便打。僧擬議，聖又打。
師應機多用喝，會下參徒亦學師喝。師曰：汝等揔學我喝，我今問汝：有一人從東堂出，一人從西堂出，兩人齊喝一聲，這裏分得賓主麽？汝且作麽生分？若分不得，已後不得學老僧喝。示衆：我有時先照後用，有時先用後照，有時照用同時，有時照用不同時。先照後用有人在，先用後照有法在，照用同時，驅耕夫之牛，奪飢人之食，敲骨取髓，痛下針錐。照用不同時，有問有答，立賓立主，合水和泥，應機接物。若是過量人，向未舉已前，撩起便行，猶較些子。
師行脚時到龍光，值上堂，師出問：不展鋒鋩，如何得勝？光據坐。師曰：大善知識，豈無方便？光瞪目曰：嗄。師以手指曰：這老漢今日敗缺也。次到三峯平和尚處，平問：甚處來？師曰：黄檗來。平曰：黄檗有何言句？師曰：金牛昨夜遭塗炭，直至如今不見蹤。平曰：金風吹玉管，那箇是知音？師曰：直透萬重關，不住青霄内。平曰：子這一問太高生！師曰：龍生金鳳子，衝破碧琉璃。平曰：且坐喫茶。又問：近離甚處？師曰：龍光。平曰：龍光近日如何？師便出去。又往鳳林，路逢一婆子。婆問：甚處去？師曰：鳳林去。婆曰：恰值鳳林不在。師曰：甚處去？婆便行。師召婆，婆回首。師便行。到鳳林。林曰：有事相借問，得麽？師曰：何得剜肉作瘡。林曰：海月澄無影，遊魚獨自迷。師曰：海月既無影，遊魚何得迷？林曰：觀風知浪起，翫水野帆飄。師曰：孤蟾獨耀江山静，長嘯一聲天地秋。林曰：任張三寸揮天地，一句臨機試道看。師曰：路逢劍客須呈劍，不是詩人不獻詩。林便休。師乃有頌曰：大道絶同，任向西東。石火莫及，電光罔通。潙山問仰山：石火莫及，電光罔通，從上諸聖，以何爲人？仰云：和尚意作麽生？潙云：但有言説，都無實義。仰云：不然。
麻谷問：十二面觀音，那箇是正面？師下禪床擒住曰：十二面觀音，甚處去也？速道！速道！谷轉身擬坐，師便打。谷接住棒，相捉歸方丈。師問一尼：善來，惡來？尼便喝。師拈棒曰：更道！更道！尼又喝，師便打。師一日拈餬餅示洛浦曰：萬種千般，不離這箇，其理不二。浦曰：如何是不二之理？師再拈起餅示之。浦曰：與麽則萬種千般也。師曰：屙屎見解。浦曰：羅公照鏡。師見僧來，舉起拂子。僧禮拜，師便打。又有僧來，師亦舉拂子。僧不顧，師亦打。又有僧來參，師舉拂子。僧曰：謝和尚指示。師亦打。
麻谷問：大悲千手眼，那箇是正眼？師搊住曰：大悲千手眼，作麽生是正眼？速道！速道！谷拽師下禪牀，却坐。師問訊曰：不審。谷擬議，師便喝。拽谷下禪牀，却坐。谷便出。上堂，僧問：如何是佛法大意？師竪起拂子，僧便喝，師便打。又僧問：如何是佛法大意？師亦竪拂子，僧便喝，師亦喝。僧擬議，師便打。乃曰：大衆！夫爲法者，不避喪身失命。我於黄檗先師處，三度問佛法的的大意，三度被打，如蒿枝拂相似。如今更思一頓，誰爲下手？時有僧出曰：某甲下手。師度與拄杖，僧擬接，師便打。同普化赴施主齋次，師問：毛吞巨海，芥納須彌，爲復是神通妙用，爲復是法爾如然。化趯倒飯牀。師曰：太麄生！曰：這裏是甚麽所在，説麄説細？次日又同赴齋，師復問：今日供養，何似昨日？化又趯倒飯牀。師曰：得卽得，太麄生！化喝曰：瞎漢，佛法説甚麽麄細？師乃吐舌。師與王常侍到僧堂，王問：這一堂僧還看經麽？師曰：不看經。曰：還習禪麽？師曰：不習禪。曰：既不看經，又不習禪，畢竟作箇甚麽？師曰：揔教伊成佛作祖去！曰：金屑雖貴，落眼成翳。師曰：我將謂你是箇俗漢。師上堂次，兩堂首座相見，同時下喝。僧問師：還有賓主也無？師曰：賓主歷然。師召衆曰：要會臨濟賓主句，問取堂中二首座。師後居大名府興化寺東堂。咸通八年丁亥四月十日，將示滅，説傳法偈曰：沿流不止問如何，真照無邊説似他。離相離名人不禀，吹毛用了急須磨。復謂衆曰：吾滅後，不得滅却吾正法眼藏。三聖出曰：争敢滅却和尚正法眼藏？師曰：已後有人問，你向他道甚麽？聖便喝。師曰：誰知吾正法眼藏，向這瞎驢邊滅却。言訖，端坐而逝。塔全身于府西北隅，謚慧照禪師，塔曰澄靈。
魏府興化存奬禪師，在三聖會裏爲首座。常曰：我向南方行脚一遭，拄杖頭不曾撥着一箇會佛法底人。三聖聞得，問曰：你具箇甚麽眼，便恁麽道？師便喝。聖曰：須是你始得。後大覺聞舉，遂曰：作麽生得風吹到大覺門裏來？師後到大覺爲院主。一日覺唤院主：我聞你道，向南方行脚，一遭拄杖頭，不曾撥着一箇會佛法底。你憑箇甚麽道理，與麽道？師便喝，覺便打。師又喝，覺又打。師來日從法堂過，覺召院主：我直下疑你昨日這兩喝。師又喝，覺又打。師再喝，覺又打。師曰：某甲於三聖師兄處，學得箇賓主句，總被師兄折倒了也。願與某甲箇安樂法門。覺曰：這瞎漢來這裏納敗缺，脱下衲衣，痛打一頓。師於言下薦得臨濟先師於黄檗處喫棒底道理。師後開堂日，拈香曰：此一炷香本爲三聖師兄，三聖於我太孤；本爲大覺師兄，大覺於我太賒。不如供養臨濟先師。
僧問：多子塔前，共談何事？師曰：一人傳虚，萬人傳實。師有時唤僧，僧應諾。師曰：點卽不到。又唤一僧，僧應諾。師曰：到卽不點。僧問：四方八面來時如何？師曰：打中間底。僧便禮拜。師曰：昨日赴箇村齋，中途遇一陣卒風暴雨，却向古廟裏軃避得過。問僧：甚處來？曰：崔禪處來。師曰：將得崔禪喝來否？曰：不將得來。師曰：恁麽則不從崔禪處來。僧便喝，師便打。示衆：我聞前廊下也喝，後架裏也喝。諸子。汝莫盲喝亂喝，直饒喝得興化向虚空裏，却撲下來一點氣也無，待我蘇息起來，向汝道未在。何故？我未曾向紫羅帳裏撒真珠與汝諸人去在，胡喝亂喝作麽？雲居住三峰菴時，師問：權借一問，以爲影草時如何？居無對。師云：想和尚答這話不得，不如禮拜了退。二十年後。居云：如今思量，當時不消道箇何必。後遣化主到師處，師問：和尚住三峰菴時，老僧問伊話，對不得，如今道得也未？主舉前話，師云：雲居二十年祇道得箇何必，興化卽不然，争如道箇不必。
師謂克賓維那曰：汝不久爲唱導之師。賓曰：不入這保社。師曰：會了不入，不會了不入？曰：總不與麽。師便打。曰：克賓維那法戰不勝，罸錢伍貫，設饡飯一堂。次日，師自白椎曰：克賓維那法戰不勝，不得喫飯。卽便出院。僧問：國師唤侍者，意作麽生？師曰：一盲引衆盲。師在臨濟爲侍者，洛浦來參，濟問：甚處來？浦曰：鑾城來。濟曰：有事相借問，得麽？浦曰：新戒不會。濟曰：打破大唐國，覓箇不會底人也無？參堂去！師隨後，請問曰：適來新到，是成褫他，不成褫他？濟曰：我誰管你成褫不成褫？師曰：和尚祇解將死雀就地彈，不解將一轉語蓋覆却。濟曰：你又作麽生？師曰：請和尚作新到。濟遂曰：新戒不會。師曰：却是老僧罪過。濟曰：你語藏鋒。師擬議，濟便打。至晚濟又曰：我今日問新到，是將死雀就地彈，就窠子裏打？及至你出得語，又喝起了向青雲裏打。師曰：草賊大敗！濟便打。師見同參來，纔上法堂，師便喝，僧亦喝。師又喝，僧亦喝。師近前拈棒，僧又喝。師曰：你看這瞎漢猶作主在！僧擬議，師直打下法堂。侍者請問：適來那僧有甚觸忤和尚？師曰：他適來也有權，也有實，也有照，也有用。及乎我將手向伊面前横兩横，到這裏却去不得。似這般瞎漢，不打更待何時？僧禮拜，問：寶劍知師藏已久，今日當場略借看。師曰：不借。曰：爲甚麽不借？師曰：不是張華眼，徒窺射斗光。曰：用者如何？師曰：横身當宇宙，誰是出頭人？僧便作引頸勢，師曰：嗄。僧曰：喏。便歸衆。後唐莊宗車駕幸河北，回至魏府行宫，詔師問曰：朕收中原，獲得一寳，未曾有人酬價。師曰：請陛下寶看！帝以兩手舒幞頭脚。師曰：君王之寳，誰敢酬價？龍顔大悦。賜紫衣、師號，師皆不受。乃賜馬與師乘騎，馬忽驚，師墜傷足。帝復賜藥救療。師唤院主：與我做箇木柺子。主做了將來。師接得，遶院行，問僧曰：汝等還識老僧麽？曰：争得不識和尚？師曰：𨁸脚法師，説得行不得。又至法堂，令維那聲鐘集衆。師曰：還識老僧麽？衆無對。師擲下柺子，端然而逝。謚廣濟禪師。
鎮州寶壽沼禪師，僧問：萬境來侵時如何？師曰：莫管他。僧禮拜，師曰：不要動著，動著卽打折汝腰。師在方丈坐，因僧問訊次，師曰：百千諸聖，盡不出此方丈内。曰：祇如古人道，大千沙界海中漚，未審此方丈向甚麽處着？師曰：千聖現在。曰：阿誰證明？師便擲下拂子。僧從西過東立，師便打。僧曰：若不久參，焉知端的？師曰：三十年後，此話大行。趙州來，師在禪牀背面而坐，州展坐具禮拜。師起入方丈。州收坐具而出。師問僧：甚處來？曰：西山來。師曰：見獼猴麽？曰：見。師曰：作甚麽伎倆？曰：見某甲一箇伎倆也作不得。師便打。胡釘鉸參，師問：汝莫是胡釘鉸麽？曰：不敢。師曰：還釘得虚空麽！曰：請和尚打破。師便打，胡曰：和尚莫錯打某甲。師曰：向後有多口阿師與你點破在。胡後到趙州舉前話，州曰：汝因甚麽被他打？胡曰：不知過在甚麽處？州曰：祇這一縫尚不柰何！胡於此有省。趙州曰：且釘這一縫。僧問：萬里無雲時如何？師曰：青天也須喫棒。曰：未審青天有甚麽過？師便打。問：如何是祖師西來意？師曰：面黑眼睛白。西院來參，問：踏倒化城來時如何？師曰：不斬死漢。院曰：斬。師便打，院連道：斬！斬！師又隨聲打。師却回方丈曰：適來這僧，將赤肉抵他乾棒，有甚死急！
鎮州三聖院慧然禪師，自臨濟受訣，遍歷叢林。至仰山，山問：汝名甚麽？師曰：慧寂。山曰：慧寂是我名。師曰：我名慧然。山大笑而已。仰山因有官人相訪，山問：官居何位？曰：推官。山竪起拂子曰：還推得這箇麽？官人無對。山令衆下語，皆不契。時師不安，在湼槃堂内將息。山令侍者去請下語，師曰：但道和尚今日有事。山又令侍者問：未審有甚麽事？師曰：再犯不容。到香嚴，嚴問：甚處來？師曰：臨濟。嚴曰：將得臨濟喝來麽？師以坐具驀口打。又到德山，纔展坐具，山曰：莫展炊巾，這裏無殘羹餿飯。師曰：縱有也無著處。山便打，師接住棒，推向禪牀上。山大笑，師哭蒼天，便下參堂。堂中首座號踢天泰，問：行脚高士，須得本道公驗，作麽生是本道公驗？師曰：道甚麽？座再問，師打一坐具曰：這漆桶前後觸忤多少賢良！座擬人事師便過第二座，人事，又到道吾。吾預知，以緋抹額，持神杖於門下立。師曰：小心祗候。吾應喏。師參堂了，再上人事。吾具威儀，方丈内坐。師纔近前，吾曰：有事相借問，得麽？師曰：也是適來野狐精。便出去，住後上堂：我逢人卽出，出則不爲人。便下座。	僧問：如何是祖師西來意？師曰：臭肉來蠅。問：僧近離甚處？僧便喝，師亦喝。僧又喝，師又喝。僧曰：行棒卽瞎。便喝。師拈棒，僧乃轉身作受棒勢。師曰：下坡不走，快便難逢。便棒。僧曰：這賊便出去！師遂抛下棒。次有僧問：適來争容得這僧？師曰：是伊見先師來。
魏府大覺和尚魏府大覺和尚，參臨濟。濟纔見，竪起拂子。師展坐具，濟擲下拂子。師收坐具，參堂去。時僧衆曰：此僧莫是和尚親故，不禮拜又不喫棒？濟聞説，令侍者：唤適來新到上來。師隨侍者到方丈，濟曰：大衆道汝來參長老，又不禮拜，又不喫棒，莫是老僧親故？師乃珍重下去。師住後，僧問：如何是本來身？師曰：頭枕衡山，脚踏北嶽。問：如何是佛法大意？師曰：良馬不窺鞭，側耳知人意。問：如何是鎮國寶？師曰：穿耳賣不售。問：香草未生時如何？師曰：齅着腦裂。曰：生後如何？師曰：腦裂。問：如何是祖師西來意？師曰：十字街頭，望空啓告。問：如何是大覺？師曰：惡覺。曰：乖極。師便打。問：忽來忽去時如何？師曰：風吹柳絮毛毬走。曰：不來不去時如何？師曰：華嶽三峯頭指天。問：一飽忘百飢時如何？師曰：縱遇臨歧食，隨分納些些。臨終時謂衆曰：我有一隻箭，要付與人。時有一僧出，曰：請和尚箭。師曰：汝唤甚麽作箭？僧喝，師打數下，便歸方丈。却唤其僧入來，問曰：汝適來會麽？曰：不會。師又打數下，擲却拄杖。曰：已後遇明眼人，分明舉似。便乃告寂。
灌谿志閑禪師，魏府館陶史氏子。幼從栢巖禪師披剃受具。後見臨濟，濟驀胸搊住，師曰：領，領。濟拓開曰：且放汝一頓。師離臨濟至末山。語見末山章。師住後，上堂曰：我在臨濟爺爺處得半杓，末山孃孃處得半杓，共成一杓。喫了，直至如今飽不饑。僧問：請師不借借。師曰：滿口道不得。師又曰：大庾嶺頭佛不會，黄梅路上没衆生。師會下一僧，去參石霜。霜問：甚處來？曰：灌谿來。霜曰：我南山，不如他北山。僧無對。僧回舉似師，師曰：何不道灌谿修湼槃堂了也？問：久嚮灌谿，到來祇見漚麻池。師曰：汝祇見漚麻池，且不見灌谿。曰：如何是灌谿？師曰：劈箭急。後人舉似玄沙，沙云：更學三十年未會禪。問：如何是古人骨？師曰：安置不得。曰：爲甚麽安置不得？師曰：金烏那教下碧天。問：金鎖斷後如何？師曰：正是法汝處。問：如何是祖師西來意？師曰：鉢裏盛飯，鐼裏盛羹。曰：學人不會。師曰：飢則食，飽則休。上堂：十方無壁落，四畔亦無門。露裸裸，赤灑灑，無可把。便下座。問：如何是一色？師曰：不隨。曰：一色後如何？師曰：有闇黎承當分也無？問：今日一會，祗敵何人？師曰：不爲凡聖。問：一句如何？師曰：不落千聖機。問：如何是洞中水？師曰：不洗人。唐乾寧二年乙卯五月二十九日，問侍者曰：坐死者誰？曰：僧伽。師曰：立死者誰？曰：僧會。師乃行七步，垂手而逝。
涿州紙衣和尚，初問臨濟：如何是奪人不奪境？濟曰：煦日發生鋪地錦，嬰兒垂髮白如絲。師曰：如何是奪境不奪人？濟曰：王令已行天下徧，將軍塞外絶煙塵。師曰：如何是人境俱奪？濟曰：幷汾絶信，獨處一方。師曰：如何是人境俱不奪？濟曰：王登寶殿，野老謳歌。師於言下領旨。後有頌曰：奪人不奪境，緣自帶誵訛。擬欲求玄旨，思量反責麽。驪珠光燦爛，蟾桂影婆娑。覿面無差互，還應滯網羅。奪境不奪人，尋言何處真。問禪禪是妄，究理理非親。日照寒光澹，山摇翠色新。直饒玄會得，也是眼中塵。人境兩俱奪，從來正令行。不論佛與祖，那説聖凡情。擬犯吹毛劍，還如值木盲。進前求妙會，特地斬情靈。人境俱不奪，思量意不偏。主賓言少異，問答理俱全。踏破澄潭月，穿開碧落天。不能明妙用，淪溺在無緣。僧問：如何是賓中賓？師曰：倚門傍户猶如醉，出言吐氣不慚惶。曰：如何是賓中主？師曰：口念彌陁雙拄杖，目瞽瞳人不出頭。曰：如何是主中賓？師曰：高提禪師當機用，利物應知語帶悲。曰：如何是主中主？師曰：横按鏌鎁全正令，太平寰宇斬癡頑。曰：既是太平寰宇，爲甚麽却斬癡頑？師曰：不計夜行剛把火，直須當道與人看。
定州善崔禪師，州將王令公於衙署張座，請師説法。師陞座，拈拄杖曰：出來也打，不出來也打。僧出曰：崔禪聻！師擲下拄杖曰：久立令公，伏惟珍重！僧問：如何是祖師西來意？師曰：定州瓷器似鐘鳴。曰：學人不會意旨如何？師曰：口口分明没喎斜。
鎮州萬壽和尚，僧問：如何是迦葉上行衣？師曰：鶴飛千點雪，雲鎖萬重山。問：如何是丈六金身？師曰：袖頭打領，腋下剜襟。曰：學人不會。師曰：不會請人裁。師訪寶壽，壽坐不起。師展坐具，壽下禪牀。師却坐，壽驟入方丈，閉却門。知事見師坐不起，曰：請和尚庫下喫茶。師乃歸院。翌日，寶壽來復謁，師踞禪牀。壽展坐具，師亦下禪牀。壽却坐，師歸方丈閉却門。壽入侍者寮，取灰圍却方丈門，便歸去。師遂開門見曰：我不恁麽，他却恁麽。
幽州譚空和尚，鎮州牧有姑爲尼，行脚回，欲開堂爲人，牧令師勘過。師問曰：見説汝欲開堂爲人，是否？尼曰：是。師曰：尼是五障之身，汝作麽生爲人？尼曰：龍女八歲，南方無垢世界成等正覺又作麽生？師曰：龍女有十八變，你試一變看。尼曰：設使變得，也祇是箇野狐精。師便打。牧聞舉乃曰：和尚棒折那！僧問：德山棒，臨濟喝，未審那箇最親？師曰：已前在衆裏，老僧也曾商量來。僧便喝。師曰：却是汝會。僧曰：錯。師便打。上堂，衆集。有僧出曰：擬問不問時如何？師曰：嗄。僧便喝。師曰：㘞。僧又喝。師拈拄杖，僧曰：瞎！師抛下拄杖，曰：今日失利。僧曰：草賊大敗。便歸衆。師以手向空點一點，曰：大衆！還有人辨得麽？若有辨得者，出來對衆道看。師良久，曰：頂門上眼，也鑒不破。便下座。寶壽和尚問：除却中上二根人來時，師兄作麽生？師曰：汝適來舉早錯也。壽曰：師兄也不得無過？師曰：汝却與我作師兄。壽側掌曰：這老賊！
襄州歷村和尚，僧問：如何是觀其音聲而得解脱？師將火筯敲柴曰：汝還聞麽？曰：聞。師曰：誰不解脱？師煎茶次，僧問：如何是祖師西來意？師舉起茶匙。僧曰：莫祇這便當否？師擲向火中。
滄州米倉和尚，州牧請師與寶壽入廳供養。令人傳語，請二長老譚論佛法。壽曰：請師兄荅話。師便喝。壽曰：某甲話也未問，喝作麽？師曰：猶嫌少在。壽却與一喝。
新羅國智異山和尚，一日示衆曰：冬不寒，臘後看。便下座。
常州善權山徹禪師，僧問：祖意、教意，是同是别？師曰：冬寒夏熱。曰：此意如何？師曰：炎天宜散袒，冬後更深藏。
金沙和尚，僧問：如何是祖師西來意？師曰：聽。曰：恁麽則大衆側聆。師曰：十萬八千。
齊聳禪師，僧問：如何是佛？師曰：老僧並不知。曰：和尚是大善知識，爲甚麽不知？師曰：老僧不曾接下機。問：如何是道？師曰：往來無障礙。復曰：忽遇大海，作麽生過？僧擬議，師便打。
雲山和尚，有僧從西京來，師問：還將得西京主人書來否？曰：不敢妄通消息。師曰：作家師僧，天然有在。曰：殘羹餿飯誰喫？師曰：獨有闍黎不甘喫。其僧乃作吐勢，師唤侍者曰：扶出這病僧著。僧便出去。師見僧來，便作起勢，僧便出去。師曰：得恁麽靈利。僧便喝曰：作這箇眼目，承嗣臨濟，也太屈哉！師曰：且望闍黎善傳。僧回首，師喝曰：作這箇眼目，錯判諸方名言。隨後便打。
虎谿庵主，僧問：庵主在這裏多少年也？師曰：祇見冬凋夏長，年代總不記得。曰：大好不記得。師曰：汝道我在這裏得多少年也？曰：冬凋夏長，聻！師曰：閙市裏虎。僧到相看，師不顧。僧曰：知道庵主有此機鋒！師鳴指一下，僧曰：是何宗旨？師便打。僧曰：知道今日落人便宜。師曰：猶要棒喫在。有僧纔入門，師便喝。僧默然，師便打，僧却喝。師曰：好箇草賊。有僧到，近前曰：不審庵主？師曰：阿誰？僧便喝。師曰：得恁麽無賓主？曰：猶要第二喝在。師便喝。有僧問：和尚何處人？師曰：隴西人。曰：承聞隴西出鸚鵡，是否？師曰：是。曰：和尚莫不是否？師便作鸚鵡聲。僧曰：好箇鸚鵡！師便打。
覆盆庵主問僧：甚處來？僧曰：覆盆山下來。師曰：還見庵主麽？僧便喝，師便打。僧曰：作甚麽！師住棒。僧擬議，師又打。一日，有僧從山下哭上，師閉却門。僧於門上畫一圓相，門外立地。師從庵後出，却從山下哭上。僧喝曰：猶作這箇去就在。師便换手搥胸曰：可惜先師一場埋没。僧曰：苦！苦！師曰：庵主被謾。
桐峯庵主，僧問：和尚這裏忽遇大蟲，作麽生？師便作大蟲吼。僧作怖勢，師大笑。僧曰：這老賊。師曰：争柰老僧何！有僧到庵前便去，師召闍黎，僧回首便喝。師良久，僧曰：死却這老漢。師便打。僧無語，師呵呵大笑。有僧入庵便把住師，師叫：殺人！殺人！僧拓開曰：叫唤作甚麽？師曰：誰？僧便喝，師便打。僧出外回首曰：且待！且待！師大笑。有老人入山參，師曰：住在甚處？老人不語。師曰：善能對機。老人地上拈一枝草示師，師便喝。老人禮拜，師便歸庵。老人曰：與麽疑殺一切人在！
杉洋庵主，有僧到參，師問：阿誰？曰：杉洋庵主。師曰：是我。僧便喝，師作嘘聲。僧曰：猶要棒喫在。師便打。僧問：庵主得甚麽道理，便住此山？師曰：也欲通箇來由，又恐遭人點檢。僧曰：又争免得。師便喝，僧曰：恰是。師便打，僧大笑而出。師曰：今日大敗。
定上座，初參臨濟，問：如何是佛法大意？濟下禪牀擒住，師擬議。濟與一掌，師佇思。傍僧曰：定上座何不禮拜？師方作禮，忽然大悟。後南游，路逢巖頭、雪峯、欽山三人。巖頭問：上座甚處來？師曰：臨濟來。巖曰：和尚萬福。師曰：和尚已順世也。巖曰：某甲三人特去禮拜，薄福不遇，不知和尚在日有何言句，請上座舉一兩則。師遂舉臨濟上堂曰：赤肉團上，有一無位真人，常在汝等諸人面門出入，未證據者看看。時有僧問：如何是無位真人？濟下禪牀搊住曰：道！道！僧擬議，濟拓開曰：無位真人是甚麽乾屎橛？巖頭不覺吐舌。雪峯曰：臨濟大似白拈賊。欽山曰：何不道赤肉團上非無位真人？師便擒住曰：無位真人與非無位真人，相去多少？速道！速道！欽山被擒，直得面黄面青，語之不得。巖頭、雪峯曰：這新戒不識好惡，觸忤上座，且望慈悲。師曰：若不是這兩箇老漢，𡎺殺這尿牀鬼子。師在鎮府齋，回到橋上坐次，逢三人座主，一人問：如何是禪河深處，須窮到底？師擒住，擬抛向橋下。二座主近前諫曰：莫怪觸忤上座，且望慈悲。師曰：若不是這兩箇座主，直教他窮到底。
奯上座，離臨濟參德山，山纔見，下禪牀作抽坐具勢。師曰：這箇且置，或遇心境一如底人來，向伊道箇甚麽，免被諸方檢責。山曰：猶較昔日三步在，别作箇主人公來。師便喝，山默然。師曰：塞却這老漢咽喉也。拂袖便出。又參百丈，茶罷，丈曰：有事相借問得麽？師曰：幸自非言，何須謼譗？師曰：更請一甌茶。丈曰：與麽則許借問。丈曰：收得安南，又憂塞北。師擘開胸曰：與麽不與麽？丈曰：要且難搆，要且難搆。師曰：知卽得，知卽得。
汝州南院慧顒禪師，上堂：赤肉團上，壁立千仞。僧問：赤肉團上，壁立千仞，豈不是和尚道？師曰：是。僧便掀倒禪牀。師曰：這瞎驢亂作。僧擬議，師便打。問：僧近離甚處？曰：長水。師曰：東流西流？曰：總不恁麽。師曰：作麽生？僧珍重，師便打。僧參，師舉拂子，僧曰：今日敗缺。師放下拂子。僧曰：猶有這箇在。師便打。問僧：近離甚處？曰：襄州。師曰：來作甚麽？曰：特來禮拜和尚。師曰：恰遇寶應老不在。僧便喝。師曰：向汝道不在，又喝作甚麽？僧又喝，師便打。僧禮拜，師曰：這棒本是汝打我，我且打汝。要此話大行，瞎漢參堂去。思明和尚未住西院時，到參禮拜了，曰：無可人事，從許州來，收得江西剃刀一柄，獻和尚。師曰：汝從許州來，爲甚却收得江西剃刀？明把師手搯一搯。師曰：侍者收取。明以衣袖拂一拂便行。師曰：阿剌剌，阿剌剌！
上堂：諸方祇具啐啄同時眼，不具啐啄同時用。僧便問：如何是啐啄同時用？師曰：作家不啐啄，啐啄同時失。曰：此猶未是某甲問處。師曰：汝問處作麽生？僧曰：失。師便打，其僧不肯。後於雲門會下，聞二僧舉此話。一僧曰：當時南院捧折那！其僧忽契悟，遂奔回省覲，師已圓寂。乃謁風穴，穴一見便問：上座莫是當時問先師啐啄同時話底麽？僧曰：是。師曰：汝當時作麽生會？曰：某甲當時如在燈影裏行相似。穴曰：汝會也。
問：古殿重興時如何？師曰：明堂瓦插簷。曰：與麽則莊嚴畢備也。師曰：斬草蛇頭落。問：如何是佛法大意？師曰：無量大病源。曰：請師醫。師曰：世醫拱手。問：匹馬單槍來時如何？師曰：且待我斫棒。問：如何是無相湼槃？師曰：前三點，後三點。曰：無相湼槃，請師證照。師曰：三點前，三點後。問：凡聖同居時如何？師曰：兩箇猫兒一箇獰。問：如何是無縫塔？師曰：八花九裂。曰：如何是塔中人？師曰：頭不梳，面不洗。問：如何是佛？師曰：待有卽向你道。曰：與麽則和尚無佛也。師曰：正當好處。曰：如何是好處？師曰：今日是三十日。
問園頭：瓠子開花也未？曰：開花已久。師曰：還着子也無？曰：昨日遭霜了也。師曰：大衆喫箇甚麽？僧擬議，師便打。問僧：名甚麽？曰：普參。師曰：忽遇屎橛作麽生？僧便不審，師便打。問：人逢碧眼時如何？師曰：鬼争漆桶。問：龍躍江湖時如何？師曰：瞥嗔瞥喜。曰：傾湫倒嶽時如何？師曰：老鵶没觜。問：萬里無雲時如何？師曰：餓虎投崖。問：二王相見時如何？師曰：十字路頭吹尺八。問：如何是薝蔔林？師曰：鬼厭箭。問：如何是金剛不壞身？師曰：老僧在汝脚底。僧便喝，師曰：未在。僧又喝，師便打。問：上上根器人來，師還接也無？師曰：接。曰：便請和尚接。師曰：且喜共你平交。問：祖意教意，是同是别？師曰：王尚書、李僕射。曰：意旨如何？師曰：牛頭南，馬頭北。問：如何是祖師西來意？師曰：五男二女。問：擬伸一問，師意如何？師曰：是何公案？僧曰：喏。師曰：放汝三十棒。
問：如何是寶應主？師曰：杓大盌小。問僧：近離甚處？曰：龍興。曰：發足莫過葉縣也無？僧便喝。師曰：好好問你，又惡發作麽？曰：唤作惡發卽不得。師却喝，曰：你既惡發，我也惡發。近前來，我也没量罪過，你也没量罪過。瞎漢參堂去！問僧：近離甚處？曰：襄州。師曰：是甚麽物恁麽來！曰：和尚試道看。師曰：適來禮拜底。曰：錯。師曰：禮拜底錯箇甚麽？曰：再犯不容。師曰：三十年弄馬騎，今日被驢撲。瞎漢參堂去！問：從上諸聖，向甚麽處去？師曰：不上天堂，則入地獄。曰：和尚又作麽生？師曰：還知寶應老漢落處麽？僧擬議，師打一拂，曰：你還知喫拂子底麽？曰：不會。師曰：正令却是你行。又打一拂子。
守廓侍者，問德山曰：從上諸聖，向甚麽處去？山曰：作麽，作麽？師曰：勑點飛龍馬，跛鼈出頭來。山便休去。來日浴出，師過茶與山，山於背上拊一下曰：昨日公案作麽生？師曰：這老漢今日方始瞥地。山又休去。師行脚到襄州華嚴和尚會下。一日，嚴上堂，曰：大衆，今日若是臨濟、德山、高亭、大愚、鳥窠、船子兒孫，不用如何若何，便請單刀直入，華嚴與汝證據。師出，禮拜起，便喝，嚴亦喝，師又喝，嚴亦喝。師禮拜起，曰：大衆，看這老漢一場敗缺。又喝一喝，拍手歸衆。嚴下座歸方丈。時風穴作維那，上去問訊。嚴曰：維那，汝來也，叵耐守廓適來把老僧扭揑一上，待集衆打一頓趁出。穴曰：趁他遲了也。自是和尚言過，他是臨濟下兒孫，本分恁麽。嚴方息怒。穴下來舉似師。師曰：你著甚來由勸這漢，我未問前，早要棒喫。得我話行，如今不打，搭却我這話也。穴曰：雖然如是，已遍天下也。
汝州西院思明禪師，僧問：如何是伽藍？師曰：荆棘叢林。曰：如何是伽藍中人？師曰：貛兒貉子。問：如何是不變易底物？師曰：打帛石。問：如何是臨濟一喝？師曰：千鈞之弩，不爲鼷鼠而發機。曰：和尚慈悲何在？師便打。從漪上座到法度，句日，常自曰：莫道會佛法人，覓箇舉話底人也無？師聞而默之。漪異日上法堂次，師召從漪，漪舉首。師曰：錯。漪進三兩步，師又曰：錯。漪近前，師曰：適來兩錯，是上座錯，是思明老漢錯？曰：是從漪錯。師曰：錯！錯！乃曰：上座且在這裏過夏，共汝商量這兩錯。漪不肯，便去。後住相州天平山，每舉前話曰：我行脚時被惡風吹到汝州，有西院長老勘我，連下兩錯，更留我過夏，待共我商量。我不道恁麽時錯，我發足向南方去時，早知錯了也。
寶壽和尚在先寶壽爲供養主，壽問：父母未生前，還我本來面目來！師立至夜深，下語不契。翌日辭去。壽曰：汝何往？師曰：昨日蒙和尚設問，某甲不契，往南方參知識去。壽曰：南方禁夏不禁冬，我此間禁冬不禁夏。汝且作街坊過夏。若是佛法，闤闠之中，浩浩紅塵，常説正法。師不敢違。一日，街頭見兩人交争，揮一拳曰：你得恁麽無面目？師當下大悟，走見寶壽。未及出語，壽便曰：汝會也，不用説。師便禮拜。壽臨遷化時，囑三聖請師開堂。師開堂日，三聖推出一僧，師便打。聖曰：與麽爲人，非但瞎却這僧眼，瞎却鎮州一城人眼去在。師擲下拄杖，便歸方丈。僧問：不占閫域，請師不謗。師曰：莫。問：種種莊嚴、慇懃奉獻時如何？師曰：莫汙我心田。師將順寂，謂門人曰：汝還知吾行履處否？曰：知和尚長坐不卧。師又召僧近前來，僧近前，師曰：去，非吾眷屬。言訖而化。
鎮州大悲和尚，僧問：除上去下，請師别道？師曰：開口卽錯。曰：真是學人師也。師曰：今日向弟子手裏死。問：如何是和尚密作用？師拈棒，僧轉身受棒。師抛下棒曰：不打這死漢。問：如何是諦實之言？師曰：舌拄上齶。曰：爲甚麽如此？師便打。問：如何是大悲境？師曰：千眼都來一隻收。曰：如何是境中人？師曰：手忙脚亂。問：不著聖凡，請師荅話。師曰：好。僧擬議，師便喝。
淄州水陸和尚，僧問：如何是學人用心處？師曰：用心卽錯。曰：不起一念時如何？師曰：没用處漢。問：此事如何保任？師曰：切忌。問：如何是最初一句？師便喝，僧禮拜。師以拂子點曰：且放。問：狹路相逢時如何？師便攔胸拓一拓。
廬州大覺和尚，僧問：牛頭未見四祖時，爲甚麽鳥獸銜華？師曰：有恁麽畜生無所知。曰：見後爲甚麽不銜華？師曰：無恁麽畜生有所知。
廬州澄心院旻德禪師，在興化遇示衆曰：若是作家戰將，便請單刀直入，更莫如何若何？師出禮拜起便喝，化亦喝。師又喝，化亦喝。師禮拜歸衆。化曰：適來若是别人，三十棒一棒也較不得。何故？爲他旻德會一喝不作一喝用。住後，僧問：如何是澄心？師曰：我不作這活計。曰：未審作麽生？師便喝。僧曰：大好不作這活計。師便打。問：如何是道？師曰：老僧久住澄心院。曰：如何是道中人？師曰：破衲長披經歲年。問：露地不通風時如何？師曰：漆。問：既是澄心，爲甚麽出來入去？師曰：鼻孔上著灸。僧禮拜，師便打。
荆南府竹園山和尚，僧問：久嚮和尚會禪，是否？師曰：是。僧曰：蒼天！蒼天！師近前，以手掩僧口。曰：低聲！低聲！僧打一掌，便拓開。師曰：山僧招得。僧拂袖出去，師笑曰：早知如是，悔不如是。問：既是竹園，還生笋也無？師曰：千株萬株。曰：恁麽則學人有分也。師曰：汝作麽生？僧擬議，師便打。
宋州法華院和尚，僧問：如何是佛？師曰：獨坐五峯前。問：如何是初生月？師曰：不高不低。曰：還許學人瞻敬也無？師曰：三日後看。問：如何是法華家風？師曰：寒時寒殺，熱時熱殺。曰：如何是寒時寒殺？師曰：三三兩兩抱頭行。曰：如何是熱時熱殺。師曰：東西南北見者嗤。問：學人手持白刃，直進化門時如何？師曰：你試用看。僧便喝。師擒住，僧隨手打一掌，師拓開曰：老僧今日失利。僧作舞而出。師曰：賊首頭犯。
池州魯祖山教禪師，僧問：如何是祖師西來意？師曰：今日不荅話。曰：大好不荅話。師便打。問：如何是雙林樹？師曰：有相身中無相身。曰：如何是有相身中無相身？師曰：金香爐下鐵崑崙。問：如何是孤峯獨宿底人？師曰：半夜日頭明，日午打三更。問：如何是格外事？師曰：化道緣終後，虚空更那邊。問：進向無門時如何？師曰：太鈍生！曰：不是鈍生，直下進向無門時如何？師曰：靈機未曾論邊際，執法無門在暗中。問：如何是學人著力處？師曰：春來草自青，月上已天明。曰：如何是不著力處？師曰：崩山石頭落，平川燒火行。
鎮州談空和尚，僧問：如何是佛？師曰：麻纏紙裹。問：百了千當時如何？師和聲便打。問：格外之譚，請師舉唱。師曰：隘路不通風。曰：莫祇這便是也無？師乃嘘嘘。
際上座，行脚到洛京南禪，時有朱行軍設齋，入僧堂顧視曰：直下是。遂行香，口不住道，至師面前，師便問：直下是箇甚麽？行軍便喝。師曰：行軍幸是會佛法底人，又惡發作甚麽？行軍曰：唤作惡發卽不得。師便喝。行軍曰：鉤在不疑之地。師又喝，行軍便休。齋退，令客司：請適來下喝僧來。師至，便共行軍言論，並不顧諸人。僧録曰：行軍適來争容得這僧無禮？行軍曰：若是你諸人喝，下官有劔。僧録曰：某等固是不會，須是他暉長老始得。行軍曰：若是南禪長老，也未夢見在。僧問：如何是佛法的的大意？師曰：龍騰滄海，魚躍深潭。曰：畢竟如何？師曰：夜聞祭鬼皷，朝聽上灘歌。問：如何是上座家風？師曰：三脚蝦蟇背大象。
汝州風穴延沼禪師，餘杭劉氏子。幼不茹葷，習儒典，應進士。一舉不遂，乃出家，依本州開元寺智恭披削受具，習天台止觀。年二十五，謁鏡清。清問：近離甚處？師曰：自離東來。清曰：還過小江也無？師曰：大舸獨飄空，小江無可濟。清曰：鏡水秦山，鳥飛不度。子莫道聽途言？師曰：滄溟尚怯艨䑳勢，列漢飛帆渡五湖。清竪拂子曰：争奈這箇何！師曰：這箇是甚麽？清曰：果然不識。師曰：出没卷舒，與師同用。清曰：杓卜聽虚聲，熟睡饒讇語。師曰：澤廣藏山，理能伏豹。清曰：捨罪放愆，速須出去。師曰：出去卽失。便出，到法堂乃曰：夫行脚人，因緣未盡其善，不可便休去。却回曰：某甲適來，輙陳小騃，冒瀆尊顔，伏蒙慈悲，未賜罪責。清曰：適來言從東來，豈不是翠巖來？師曰：雪竇親棲寶蓋東。清曰：不逐忘羊狂解息，却來這裏念篇章。師曰：路逢劍客須呈劔，不是詩人莫獻詩。清曰：詩速祕却，略借劔看。師曰：𥄉首甑人擕劔去。清曰：不獨觸風化，亦自顯顢頇。師曰：若不觸風化，争明古佛心？清曰：如何是古佛心？師曰：再許允容，師今何有？清曰：東來衲子，菽麥不分。祇聞不已而已，何得抑已而已。師曰：巨浪涌千尋，澄波不離水。清曰：一句截流，萬機寢削。師便禮拜。清曰：衲子俊哉！衲子俊哉！
師到華嚴，嚴問：我有牧牛歌，輙請闍黎和。師曰：羯皷掉鞭牛豹跳，遠村梅樹觜盧都。師參南院，入門不禮拜。院曰：入門須辨主。師曰：端的請師分。院於左膝拍一拍，師便喝。院於右膝拍一拍，師又喝。院曰：左邊一拍且置，右邊一拍作麽生？師曰：瞎！院便拈棒，師曰：莫盲枷瞎棒，奪打和尚，莫言不道。院擲下棒曰：今日被黄面浙子鈍置一場。師曰：和尚大似持鉢不得，詐道不饑。院曰：闍黎曾到此間麽？師曰：是何言歟？院曰：老僧好好相借問。師曰：也不得放過。便下。參衆了，却上堂頭禮謝。院曰：闍黎曾見甚麽人來？師曰：在襄州華嚴與廓侍者同夏。院曰：親見作家來。院問：南方一棒作麽商量？師曰：作奇特商量。師却問：和尚此間一棒作麽商量？院拈拄杖曰：棒下無生忍，臨機不見師。師於言下大徹玄旨，遂依止六年，四衆請主風穴。又八年，李史君與闔城士庶，再請開堂演法矣。
上堂：夫參學眼目臨機，直須大用現前，勿自拘於小節。設使言前薦得，猶是滯殼迷封。縱然句下精通，未免觸途狂見。應是從前依他作解，明昧兩歧，與你一時掃却。直教箇箇如師子兒，吒呀地哮吼一聲，壁立千仞，誰敢正眼覷著？覷著卽瞎却渠眼。時有僧問：如何是正法眼？師曰：卽便㪬瞎。曰：㪬瞎後如何？師曰：撈天摸地。師後因本郡兵寇作孽，與衆避地于郢州，謁前請主李使君，留於衙内度夏。普設大會，請師上堂。纔陞座，乃曰：祖師心印，狀似鐵牛之機。去卽印住，住卽印破。祇如不去不住，印卽是，不印卽是？還有人道得麽？時有盧陂長老出，問：學人有鐵牛之機，請師不搭印。師曰：慣釣鯨鯢澄巨浸，却嗟蛙步𩥇泥沙。陂佇思，師喝曰：長老何不進語？陂擬議，師便打一拂子，曰：還記得話頭麽？試舉看。陂擬開口，師又打一拂子。牧主曰：信知佛法與王法一般。師曰：見甚麽道理？牧主曰：當斷不斷，反招其亂。師便下座。至九月，汝州大師宋侯捨宅爲寺，復來郢州，請師歸新寺住持。至周廣順元年，賜額廣慧。師住二十二年，常餘百衆。
上堂，僧問：如何是佛？師曰：如何不是佛？曰：未曉玄言，請師直指。師曰：家住海門洲，扶桑最先照。問：朗月當空時如何？師曰：不從天上輥，任向地中埋。問：古曲無音韻，如何和得齊？師曰：木雞啼子夜，芻狗吠天明。
上堂，舉寒山詩曰：梵志死去來，魂識見閻老。讀盡百王書，未免受捶拷。一稱南無佛，皆以成佛道。僧問：如何是一稱南無佛？師曰：燈連鳳翅當堂照，月映娥眉𩔅面看。問：如何是佛？師曰：嘶風木馬緣無絆，背角泥牛痛下鞭。問：如何是廣慧劔？師曰：不斬死漢。問：古鏡未磨時如何？師曰：天魔膽裂。曰：磨後如何？師曰：軒轅無道。問：矛盾本成雙翳病，帝網明珠事若何？師曰：爲山登九仞，捻土定千鈞。問：干木奉文侯，知心有幾人？師曰：少年曾決龍虵陣，老倒還聽稚子歌。問：如何是清涼山中主？師曰：一句不遑無著問，迄今猶作野盤僧。問：如何是和尚家風？師曰：鶴有九臯難翥翼，馬無千里謾追風。問：未有之言，請師試道。師曰：入市能長嘯，歸家著短衣。問：夏終今日，師意如何？師曰：不憐鵝護雪，且喜蠟人冰。問：歸鄉無路時如何？師曰：平窺紅爛處，暢殺子平生。問：滿目荒郊翠，瑞草却滋榮時如何？師曰：新出紅爐金彈子，簉破闍黎鐵面皮。問：如何是互换之機？師曰：和盲愂愬瞎。問：真性不隨緣，如何得證悟？師曰：豬肉案上滴乳香。問：如何是清淨法身？師曰：金沙灘頭馬郎婦。問：一色難分，請師顯示。師曰：滿爐添炭猶嫌冷，路上行人祇守寒。問：如何是學人立身處？師曰：井底泥牛吼，林間玉兔驚。問：如何是道？師曰：五鳳樓前。曰：如何是道中人？師曰：問取皇城使。問：不傷物義，請師便道。師曰：劈腹開心，猶未性燥。問：未定渾濁，如何得照？師曰：下坡不走，快便難逢。問：如何是衲僧行履處？師曰：頭上喫棒，口裏喃喃。問：靈山話月，曹谿指月，去此二途，請師直指。師曰：無言不當瘂。曰：請師定當。師曰：先度汨羅江。問：任性浮沉時如何？師曰：牽牛不入欄。問：凝然便會時如何？師曰：截耳卧街。問：狼烟永息時如何？師曰：兩脚捎空。問：祖令當行時如何？師曰：點。問：不施寸刃，便登九五時如何？師曰：鞭屍屈項。
上堂，舉古云：我有一隻箭，曾經久磨煉。射時徧十方，落處無人見。師曰：山僧卽不然，我有一隻箭，未嘗經磨煉，射不遍十方，要且無人見。僧便問：如何是和尚箭？師作彎弓勢，僧禮拜。師曰：拖出這死漢。問：牛頭未見四祖時如何？師曰：披席把盌。曰：見後如何？師曰：披席把盌。問：未達其源時如何？師曰：鶴冷移巢易，龍寒出洞難。問：不露鋒鋩句，如何辨主賓？師曰：口銜羊角鰾膠粘。問：將身御險時如何？師曰：布露長書寫罪原。問：學人解問誵訛句，請師舉起訝人機。師曰：心裏分明眼睛黑。問：生死到來時如何？師曰：青布裁衫招犬吠。曰：如何得不吠去？師曰：自宜軃避寂無聲。問：如何是真道人？師曰：竹竿頭上禮西方。問：魚隱深潭時如何？師曰：湯盪火燒。問：如何是諸佛行履處？師曰：青松緑竹下。問：如何是大善知識？師曰：殺人不眨眼。曰：既是大善知識，爲甚麽殺人不眨眼？師曰：塵埃影裏不拂袖，盡戟門前磨寸金。問：一卽六，六卽一。一六俱亡時如何？師曰：一箭落雙鵰。曰：意百如何？師曰：身亡跡謝。問：摘葉尋枝卽不問，直截根源事若何？師曰：赴供凌晨去，開塘帶雨歸。問：問問盡是揑怪，請師直指根源。師曰：罕逢穿耳客，多遇刻舟人。問：正當恁麽時如何？師曰：盲龜值木雖優穩，枯木生華物外春。問：寶塔元無縫，金門卽日開時如何？師曰：智積佐來空合掌，天王捧出不知音。曰：如何是塔中人？師曰：萎花風掃去，香水雨飄來。問：隨緣不變者，忽遇知音時如何？師曰：披莎側立千峯外，引水澆蔬五老前。問：刻舟求不得，常用事如何？師曰：大勳不立賞，柴扉草自深。問：從上古人，印印相契，如何是相契底眼？師曰：輕囂道者知機變，拈却招魂拭淚巾。問：九夏賞勞，請師言薦。師曰：出袖拂開龍洞雨，泛杯波涌鉢囊華。問：最初自恣，合對何人？師曰：一把香芻拈未暇，六環金錫響遥空。問：西祖傳來，請師端的。師曰：一犬吠虚，千猱啀實。問：王道與佛道，相去幾何？師曰：芻狗吠時天地合，木雞啼後祖燈輝。問：祖師心印，請師拂拭。師曰：祖月凌空圓聖智，何山松檜不青青。
上堂：若立一塵，家國興盛，野老顰蹙。不立一塵，家國喪亡，野老安怗。於此明得，闍黎無分，全是老僧於此不明，老僧却是闍黎。闍黎與老僧，亦能悟却天下人，亦能瞎却天下人。欲識闍黎麽？右邊一拍曰：這裏是。欲識老僧麽？左邊一拍曰：這裏是。僧問：大衆雲集，請師説法。師曰：赤脚人趁兔，著靴人喫肉。問：不曾博覽空王教，略借玄機試道看。師曰：白玉無瑕，卞和刖足。問：如何是無爲之句？師曰：寶燭當軒顯，紅光爍太虚。問：如何是臨機一句？師曰：因風吹火，用力不多。問：素面相呈時如何？師曰：拈却蓋面帛。問：紫菊半開秋已老，月圓當户意如何？師曰：月生蓬島人皆見，昨夜遭霜子不知。問：如何是直截一路？師曰：直截是迂曲。問：如何是師子吼？師曰：阿誰要汝野干鳴？問：如何是諦實之言？師曰：口懸壁上。
上堂：若是上上之流，各有證據，略赴箇程限。中下之機，各須英俊，當處出生，隨處滅盡。如爆龜紋，爆卽成兆，不爆成鈍。欲爆不爆，直下便揑。問：心不能緣，口不能言時如何？師曰：逢人但恁麽舉。問：龍透清潭時如何？師曰：印駿捺尾。問：任性浮沉時如何？師曰：牽牛不入欄。問：有無俱無去處時如何？師曰：三月懶遊花下路，一家愁閉雨中門。問：語默涉離微，如何通不犯？師曰：常憶江南三月裏，鷓鴣啼處百花香。問：百了千當時如何？師曰：不許夜行，投明須到。
上堂：三千劍客，耻見莊周。赤眉横肩，得無訛謬。他時變豹，後五日看。珍重！問：心印未明時如何？師曰：雖聞酋帥投歸欵，未見牽羊納璧來。問：如何是臨濟下事？師曰：桀犬吠堯。問：如何是齧鏃事？師曰：孟浪借辭論馬角。
上堂，大衆集定，師曰：不是無言，各須英鑒。問：大衆雲集，師意如何？師曰：景謝初寒，骨肉疏冷。問：不修禪定，爲甚麽成佛無疑？師曰：金雞專報曉，漆桶夜生光。問：一念萬年時如何？師曰：拂石僊衣破。問：洪鐘未擊時如何？師曰：充塞大千無不韻，妙含幽致豈能分。曰：擊後如何？師曰：石壁山河無障礙，翳消開後好咨聞。問：古今纔分，請師密要。師曰：截却重舌。問：如何是大人相？師曰：赫赤窮漢。曰：未審將何受用？師曰：攜籮挈杖。問：如何是賓中主？師曰：入市雙瞳瞽。曰：如何是主中賓？師曰：回鑾兩曜新。曰：如何是賓中賓？師曰：攅眉坐白雲。曰：如何是主中主？師曰：磨礱三尺劔，待斬不平人。問：如何是钁頭邊意？師曰：山前一片青。問：如何是佛？師曰：杖林山下打筋鞭。
穎橋安禪師，與鍾司徒向火次，鍾忽問：三界焚燒時如何出得？師以香匙撥開火。鍾擬議，師曰：司徒！司徒！鍾忽有省。
郢州興陽歸静禪師，初參西院，便問：擬問不問時如何？院便打。師良久，院曰：若唤作棒，眉鬚墮落。師於言下大悟。住後，僧問：師唱誰家曲，宗風嗣阿誰？師曰：少室山前無異路。
汝州首山省念禪師，萊州狄氏子。受業於本郡南禪寺，纔具尸羅，徧遊叢席。常密誦法華經，衆目爲念法華也。晚於風穴會中充知客。一日侍立次，穴乃垂涕告之曰：不幸臨濟之道，至吾將墜于地矣。師曰：觀此一衆，豈無人邪？穴曰：聰敏者多，見性者少。師曰：如某者如何？穴曰：吾雖望子之久，猶恐耽著此經，不能放下。師曰：此亦可事，願聞其要。穴遂上堂，舉世尊以青蓮目顧視大衆，乃曰：正當恁麽時，且道説箇甚麽？若道不説而説，又是埋没先聖。且道説箇甚麽？師乃拂袖下去。穴擲下拄杖，歸方丈。侍者隨後請益，曰：念法華因甚不祇對和尚？穴曰：念法華會也。次日，師與真園頭同上，問訊次，穴問真曰：作麽生是世尊不説説？真曰：鵓鳩樹頭鳴。穴曰：汝作許多癡福作麽？何不體究言句。又問師曰：汝作麽生？師曰：動容揚古路，不墮悄然機。穴謂真曰：汝何不看念法華下語。師受風穴印可之後，泯迹韜光，人莫知其所以。因白兆楚和尚至汝州宣化，風穴令師往傳話。纔相見，提起坐具。便問：展卽是，不展卽是？兆曰：自家看取。師便喝。兆曰：我曾親近知識來，未嘗輙敢恁麽造次。師曰：草賊大敗。兆曰：來日若見風穴和尚，待一一舉似。師曰：一任一任，不得忘却。師乃先回，舉似風穴。穴曰：今日又被你收下一員草賊。師曰：好手不張名。兆次日纔到，相見便舉前話。穴曰：非但昨日，今日和贓捉敗。師於是名振四方，學者望風而靡。開法首山，爲第一世也。
入院上堂曰：佛法付與國王大臣，有力檀越，令其佛法不斷絶，燈燈相續，至于今日。大衆且道，續箇甚麽？良久曰：須是迦葉師兄始得。時有僧問：靈山一會，何異今朝？師曰：墮坑落壍。曰：爲甚麽如此？師曰：瞎。問：師唱誰家曲，宗風嗣阿誰？師曰：少室巖前親掌示。曰：便請洪音和一聲。師曰：如今也要大家知。問：如何是徑截一路？師曰：或在山間，或在樹下。問：如何是學人親切處？師曰：五九盡日又逢春。曰：畢竟事如何？師曰：冬到寒食一百五。問：如何是和尚家風？師曰：一言截斷千江口，萬仞峯前始得玄。問：如何是首山境？師曰：一任衆人看。曰：如何是境中人？師曰：喫棒得也未？僧禮拜，師曰：喫棒且待别時。問：如何是祖師西來意？師曰：風吹日炙。問：從上諸聖，向甚麽處行履？師曰：牽犂拽杷。問：古人拈槌竪拂，意旨如何？師曰：孤峯無宿客。曰：未審意旨如何？師曰：不是守株人。問：如何是菩提路？師曰：此去襄縣五里。曰：向上事如何？師曰：往來不易。問：諸聖説不到處，請師舉唱。師曰：萬里神光都一照，誰人敢並日輪齊。問：臨濟喝，德山棒，未審明甚麽邊事？師曰：汝試道看。僧便唱。師曰：瞎。僧又喝，師曰：這瞎漢祇麽亂喝作麽？僧禮拜，師便打。問：和尚是大善知識，爲甚麽却首山？師曰：不坐孤峰頂，常伴白雲閑。問：四衆圍繞，師説何法？師曰：打草蛇驚。曰：未審作麽生下手？師曰：適來幾合喪身失命。問：二龍争珠，誰是得者？師曰：得者失。曰：不得者又如何？師曰：珠在甚麽處？問：一切諸佛，皆從此經出，如何是此經？師曰：低聲！低聲！曰：如何受持？師曰：切不得污染。問：世尊滅後，法付何人？師曰：好箇問頭，無人答得。曰：如何是世尊不説説？師曰：任從滄海變，終不爲君通。曰：如何是迦葉不聞聞？師曰：聵人徒側耳。問：古人道，見色便見心，諸法無形，將何所見？師曰：一家有事百家忙。曰：學人不會，乞師再指。師曰：五日後看取。問：菩薩未成佛時如何？師曰：衆生。曰：成佛後如何？師曰：衆生，衆生。問：路逢達道人，不將語默對，未審將甚麽對？師曰：瞥爾三千界。曰：與麽則目視不勞也。師曰：天恩未遇，後悔難追。
上堂：第一句薦得，堪與祖佛爲師。第二句薦得，堪與人天爲師。第三句薦得，自救不了。時有僧問：如何是第一句？師曰：大用不揚眉，棒下須見血。曰：慈悲何在？師曰：送出三門外。問：如何是第二句？師曰：不打恁麽驢漢。曰：將接何人？師曰：如斯争奈何！問：如何是第三句？師曰：解問無人答。曰：卽今祗對者是誰？師曰：莫使外人知。曰：和尚是第幾句薦得？師曰：月落三更穿市過。問：維摩默然，文殊贊善，未審此意如何？師曰：當時聽衆必不如是。曰：既不如是，維摩默然，又且如何？師曰：知恩者少，負恩者多。乃曰：若論此事實，不挂一箇元字脚。便下座。問：如何是古佛心？師曰：鎮州蘿蔔重三斤。問：如何是玄中的？師曰：有言須道却。曰：此意如何？師曰：無言鬼也瞋。問：如何是衲僧眼？師曰：此問不當。曰：當後如何？師曰：堪作甚麽？問：如何得離衆緣去？師曰：千年一遇。曰：不離時如何？師曰：立在衆人前。問：如何是大安樂底人？師曰：不見有一法。曰：將何爲人？師曰：謝闍黎領話。問：如何是常在底人？師曰：亂走作麽？問：如何是首山？師曰：東山高，西山低。曰：如何是山中人？師曰：恰遇棒不在。問：如何是道？師曰：爐中有火無心撥，處處縱横任意遊。曰：如何是道中人？師曰：坐看煙霞秀，不與白雲齊。問：一毫未發時如何？師曰：路逢穿耳客。曰：發後如何？師曰：不用更遲疑。問：無絃一曲，請師音韻。師良久，曰：還聞麽？曰：不聞。師曰：何不高聲問著。問：學人久處沈迷，請師一接。師曰：老僧無這閑工夫。曰：和尚豈無方便？師曰：要行卽行，要坐卽坐。問：如何是離凡聖底句？師曰：嵩山安和尚。曰：莫便是和尚極則處否？師曰：南嶽讓禪師。問：學人乍入叢林，乞師指示。師曰：闍黎到此多少時也？曰：已經冬夏。師曰：莫錯舉似人。問：有一人蕩盡來時，師還接否？師曰：蕩盡卽置，那一人是誰？曰：風高月冷。師曰：僧堂内幾人坐卧？僧無對。師曰：賺殺老僧！問：如何是梵音相？師曰：驢鳴狗吠。乃曰：要得親切，第一莫將問來問。還會麽？問在答處，答在問處。汝若將問來問，老僧在汝脚底。汝若擬議，卽没交涉。時有僧出禮拜，師便打。僧便問：挂錫幽巖時如何？師曰：錯。僧曰：錯。師又打。問：如何是佛？師曰：新婦騎驢何家牽？曰：未審此語甚麽句中收？師曰：三玄收不得，四句豈能該！曰：此意如何？師曰：天長地久，日月齊明。問：曹谿一句，天下人聞。未審和尚一句，甚麽人得聞？師曰：不出三門外。曰：爲甚麽不出三門外？師曰：舉似天下人。問：如何是和尚不欺人底眼？師曰：看看冬到來。曰：究竟如何？師曰：卽便春風至。問：遠聞和尚無絲可挂，及至到來，爲甚麽有山可守？師曰：道甚麽！僧便喝，師亦喝。僧禮拜，師曰：放汝三十棒。
次住廣教及寶應，三處法席，海衆常臻。淳化三年十二月四日午時，上堂説偈曰：今年六十七，老病隨緣且遣日。今年記却來年事，來年記著今朝日。至四年，月日無爽前記。上堂辭衆，仍説偈曰：白銀世界金色身，情與非情共一真。明暗盡時俱不照，日輪午後示全身。言訖，安坐而逝。荼毗收舍利建塔。
汝州廣慧真禪師，嘗在風穴作園頭。穴問曰：會昌沙汰時，護法善神向甚麽處去？師曰：常在闤闠中，要且無人識。穴曰：汝徹也。師禮拜，出世。開堂日，僧問：如何是廣慧境？師曰：小寺前，資慶後。問：如何是和尚家風？師曰：杴爬钁子。
鳳翔府長興院滿禪師，僧問：如何是古佛道場？師曰：行便踏著。曰：踏著後如何？師曰：冰消瓦解。曰：爲甚如此？師曰：城内君子，郭外小兒。問：大用現前時如何？師曰：閙市裏輥。
潭州靈泉院和尚，僧問：如何是和尚活計？師曰：一物也無。曰：未審日用何物？師便喝。僧禮拜，師便打。問：先師道：金沙灘上馬郎婦。意旨如何？師曰：上東門外人無數。曰：便恁麽會時如何？師曰：天津橋上往來多。
汾州太子院善昭禪師，太原俞氏子。剃髮受具，杖策游方。所至少留，隨機叩發，歷參知識七十一員。後到首山，問：百丈卷席，意旨如何？山曰：龍袖拂開全體現。曰：師意如何？山曰：象王行處絶狐蹤。師於言下大悟，拜起而曰：萬古碧潭空界月，再三撈摝始應知。有問者曰：見何道理，便爾自肯？師曰：正是我放身命處。後游衡湘及襄沔間，每爲郡守以名刹力致。前後八請，堅卧不答。洎首山殁，西河道俗遣僧契聰迎請住持。師閉關高枕，聰排闥而入，讓之曰：佛法大事，靖退小節。風穴懼應讖，憂宗旨墜滅，幸而有先師。先師已棄世，汝有力荷擔如來大法者，今何時而欲安眠哉？師矍起，握聰手曰：非公不聞此語。趣辦嚴，吾行矣。
住後上堂，謂衆曰：汾陽門下有西河師子，當門踞坐。但有來者，卽便齩殺。有何方便，入得汾陽門，見得汾陽人？若見汾陽人者，堪與祖佛爲師。不見汾陽人，盡是立地死漢。如今還有人入得麽？快須入取，免得孤負平生。不是龍門客，切忌遭點額。那箇是龍門客，一齊點下。舉起拄杖曰：速退！速退！珍重。
上堂：先聖云，一句語須具三玄門，一玄門須具三要。阿那箇是三玄三要底句？快會取好。各自思量，還得穩當也未？古德已前行脚，聞一箇因緣，未明中間，直下飲食無味，睡卧不安，火急決擇，莫將爲小事。所以大覺老人，爲一大事因緣出現於世。想計他從上來行脚，不爲遊山翫水，看州府奢華，片衣口食，皆爲聖心未通。所以驅馳行脚，決擇深奥，傳唱敷揚。博問先知，親近高德。蓋爲續佛心燈，紹隆祖代。興崇聖種，接引後機。自利利他，不忘先跡。如今還有商量者麽？有卽出來，大家商量。僧問：如何是接初機底句？師曰：汝是行脚僧。曰：如何是辨衲僧底句？師曰：西方日出外。曰：如何是正令行底句？師曰：千里持來呈舊面。曰：如何是立乾坤底句？師曰：北俱盧洲長粳米，食者無貪亦無瞋。乃曰：將此四轉語驗天下衲僧，纔見你出來，驗得了也。問：如何是學人著力處？師曰：嘉州打大像。曰：如何是學人轉身處？師曰：陝府灌鐵牛。曰：如何是學人親切處？師曰：西河弄師子。乃曰：若人會得此三句，已辨三玄。更有三要語在，切須薦取，不是等閑。與大衆頌出：三玄三要事難分，得意忘言道易親。一句明明該萬象，重陽九日菊花新。
師爲并汾苦寒，乃罷夜參。有異比丘振錫而至，謂師曰：會中有大士六人，奈何不説法？言訖而去。師密記以偈曰：胡僧金錫光，爲法到汾陽。六人成大器，勸請爲敷揚。上堂：凡一句語須具三玄門，每一玄門須具三要。有照有用，或先照後用，或先用後照，或照用同時，或照用不同時。先照後用。且要共你商量。先用後照，你也須是箇人始得。照用同時，你作麽生當抵？照用不同時，你又作麽生湊泊？僧問：如何是大道之源？師曰：掘地覓天。曰：何得如此！師曰：不識幽玄。問：如何是賓中賓？師曰：合掌庵前問世尊。曰：如何是賓中主？師曰：對面無儔侣。曰：如何是主中賓？師曰：陣雲横海上，拔劍攪龍門。曰：如何是主中主？師曰：三頭六臂擎天地，忿怒那吒撲帝鐘。
上堂：汾陽有三訣，衲僧難辨别。更擬問如何，拄杖驀頭揳。時有僧問：如何是三訣？師便打，僧禮拜。師曰：爲汝一時頌出：第一訣，接引無時節，巧語不能詮，雲綻青天月。第二訣，舒光辨賢哲，問荅利生心，拔却眼中楔。第三訣，西國胡人説，濟水過新羅，北地用鑌鐵。復曰：還有人會麽？會底出來通箇消息。要知遠近，莫祇恁麽記言記語，以當平生，有甚麽利益！不用久立，珍重！
僧問：如何是祖師西來意？師曰：青絹扇子足風凉。問：布皷當軒挂，誰是知音者？師曰：停鉏傾麥飯，卧草不擡頭。問：如何是道場？師曰：下脚不得。問：如何是祖師西來意？師曰：徹骨徹髓。曰：此意如何？師曰：徧天徧地。問：真正修道人，不見世間過。未審不見箇甚麽過？師曰：雪埋夜月深三尺，陸地行舟萬里程。曰：和尚是何心行？師曰：却是你心行。問：大悲千手眼，如何是正眼？師曰：瞎。曰：恁麽則一條拄杖兩人舁。師曰：三家村裏唱巴歌。曰：恁麽則和尚同在裏顯。師曰：謝汝慇懃。問：如何是和尚家風？師曰：三玄開正道，一句破邪宗。曰：如何是和尚活計？師曰：尋常不掌握，供養五湖僧。曰：未審喫箇甚麽？師曰：天酥陁飯非珍饌，一味良羹飽卽休。問：牛頭未見四祖時如何？師曰：新神更著師婆賽。曰：見後如何？師曰：古廟重遭措大題。
堂，謂衆曰：夫説法者，須具十智同真。若不具十智同真，邪正不辨，緇素不分，不能與人天爲眼目，決斷是非，如鳥飛空而折翼，如箭射的而斷弦。弦斷故射的不中，翼折故空不可飛。弦壯翼牢，空的俱徹。作麽生是十智同真？與諸上座點出：一同一質，二同大事，三總同參，四同真志，五同徧普，六同具足，七同得失，八同生殺，九同音吼，十同得入。又曰：與甚麽人同得入？與阿誰同音吼？作麽生是同生殺？甚麽物同得失？阿那箇同具足？是甚麽同徧普？何人同真志？孰能總同參？那箇同大事？何物同一質？有點得出底麽，點得出者不悋慈悲。點不出來，未有參學眼在，切須辨取。要識是非，面目見在，不可久立，珍重！龍德府尹李侯與師有舊，虚承天寺致之，使三反不赴。使者受罰，復至曰：必欲得師俱往，不然有死而已。師笑曰：老病業已不出山，借往當先後之，何必俱邪？使曰：師諾，則先後唯所擇。師令饌設，且俶裝曰：吾先行矣！停箸而化，闍維收舍利起塔。
汝州葉縣廣教院歸省禪師，冀州賈氏子。弱冠依易州保壽院出家，受具後遊方，參首山。山一日舉竹篦，問曰：唤作竹篦卽觸，不唤作竹篦卽背。唤作甚麽？師掣得擲地上曰：是甚麽？山曰：瞎。師於言下，豁然頓悟。開堂，僧問：祖祖相傳傳祖印，師今得法嗣何人？師曰：寰中天子，塞外將軍。曰：汝海一滴蒙師指，向上宗風事若何？師曰：高祖殿前樊噲怒，須知萬里絶煙塵。問：維摩丈室不以日月爲明，和尚丈室以何爲明？師曰：眉分八字。曰：未審意旨如何？師曰：雙耳垂肩。問：如何是超師之作？師曰：老僧眉毛長多少！問：如何是塵中獨露身？師曰：塞北千人帳，江南萬斛船。曰：恁麽卽非塵也。師曰：學語之流，一札萬行。問：如何是和尚深深處？師曰：猫有歃血之功，虎有起屍之德。曰：莫便是也無？師曰：碓擣東南，磨推西北。問：如何是金剛不壞身？師曰：百雜碎。曰：意旨如何？師曰：終是一堆灰。問：不落諸緣，請師便道。師曰：落。問：如何是清淨法身？師曰：厠坑頭籌子。問：如何是戒定慧？師曰：破家具。
師一日陞座，僧問：纔上法堂來時如何？師拍禪牀一下，僧曰：未審此意如何？師曰：無人過價，打與三百。問：忽遇大闡提人來，還相爲也無？師曰：法久成弊。曰：慈悲何在？師曰：年老成魔。上堂：宗師血脉，或凡或聖。龍樹馬鳴，天堂地獄。鑊湯爐炭，牛頭獄卒。森羅萬象，日月星辰。他方此土，有情無情。以手畫一畫云：俱入此宗。此宗門中，亦能殺人，亦能活人。殺人須得殺人刀，活人須得活人句。作麽生是殺人刀、活人句？道得底，出來對衆道看。若道不得，卽孤負平生。珍重！問：如何是和尚四無量心？師曰：放火殺人。曰：慈悲何在？師曰：遇明眼人舉似。問：不在内，不在外，不在中間。未審在甚麽處？師曰：南斗六，北斗七。問：如何是毗盧師法身主？師曰：僧排夏臘，俗列耆年。曰：向上更有事也無？師曰：有。曰：如何是向上事？師曰：萬里崖州君自去，臨行惆悵怨他誰。
上堂，良久曰：夫行脚禪流，直須著忖，參學須具參學眼，見地須得見地句，方有相親分，始得不被諸境惑，亦不落於惡道。畢竟如何委悉？有時句到意不到，妄緣前塵，分别影事。有時意到句不到，如盲摸象，各説異端。有時意句俱到，打破虚空界，光明照十方。有時意句俱不到，無目之人縱横走，忽然不覺落深坑。問：如何是古今無異路？師曰：俗人盡裹頭。曰：意旨如何？師曰：闍黎無席帽。問：已事未明，以何爲驗？師曰：閙市裏打静槌。曰：意旨如何？師曰：日午點金燈。問：布皷當軒擊，誰是知音者？師曰：眼中有澁釘。曰：未審此意如何？師曰：喬翁賽南神。僧請益栢樹子話，師曰：我不辭與汝説，還信麽？曰：和尚重言，争敢不信。師曰：汝還聞簷頭水滴聲麽？其僧豁然，不覺失聲云：㖿。師曰：你見箇甚麽道理？僧便以頌對曰：簷頭水滴，分明歷歷。打破乾坤，當下心息。師乃忻然。問僧：日暮投林，朝離何處？曰：新戒不曾學禪。師曰：生身入地獄。下去後，有僧舉到智門寬和尚處，門曰：何不道鎖匙在和尚手裏？師因去將息寮看病僧。僧乃問曰：和尚！四大本空，病從何來？師曰：從闍黎問處來。僧喘氣，又問曰：不問時如何？師曰：撒手卧長空。僧曰：㖿。便脱去。
潭州神鼎洪諲禪師，襄水扈氏子。自遊方，一衲以度寒暑。嘗與數耆宿至襄沔間，一僧舉論宗乘，頗敏捷。會野飯山店中，供辦而僧論説不已。師曰：三界唯心，萬法唯識。唯識唯心，眼聲耳色，是甚麽人語？僧曰：法眼語。師曰：其義如何？曰：唯心故根境不相到，唯識故聲色摐然。師曰：舌味是根境否？曰：是。師以筯筴菜置口中，含胡而語曰：何謂相入邪？坐者駭然，僧不能荅。師曰：途路之樂，終未到家。見解入微，不名見道。參須實參，悟須實悟。閻羅大王，不怕多語。僧拱而退。後反長沙，隱于衡嶽三生藏。有湘陰豪貴，來遊福嚴，卽師之室，見其氣貌閑静，一鉢挂壁，餘無長物。傾愛之，遂拜跪，請曰：神鼎乃我家植福之地，久乏宗匠，願師俱往，何如？師笑而諾之。卽以己馬負師至，十年始成叢席。一朽牀爲説法座，其甘枯淡無比。又以德臘俱高，諸方尊之，如古趙州。僧問：諸法未聞時如何？師曰：風蕭蕭，雨颯颯。曰：聞後如何？師曰：領話好！問：魚皷未鳴時如何？師曰：看天看地。曰：鳴後如何？師曰：捧鉢上堂。問：古澗寒泉時如何？師曰：不是衲僧行履處。曰：如何是衲僧行履處？師曰：不見有古澗寒泉。問：兩手獻尊堂時如何？師曰：是甚麽？問：學人到寶山，空手回時如何？師曰：臘月三十日。問：如何是和尚家風？師曰：飢不擇食。問：如何是和尚爲人句？師曰：拈柴擇菜。曰：莫祇這便是也無？師曰：更須子細。問：撥塵見佛時如何？師曰：佛亦是塵。問：如何是道人活計？師曰：山僧自小不曾入學堂。官人指木魚問：這箇是甚麽？師曰：驚回多少瞌睡人。官曰：洎不到此間？師曰：無心打無心。問：如何是清淨法身？師曰：灰頭土面。曰：爲甚麽如此？師曰：争怪得山僧。曰：未審法身向上還有事也無？師曰：有。曰：如何是向上事？師曰：毗盧頂上金冠子。問：菩提本無樹，何處得子來？師曰：唤作無，得麽？問：持地菩薩修路等佛，和尚修橋等何人？師曰：近後。問：和尚未見先德時如何？師曰：東行西行。曰：見後如何？師曰：横擔拄杖。上堂，舉洞山曰：貪嗔癡，太無知，賴我今朝識得伊。行便打，坐便槌，分付心王子細推。無量劫來不解脱，問汝三人知不知？師曰：古人與麽道，神鼎則不然。貪嗔癡，實無知，十二時中任從伊。行卽往，坐卽隨，分付心王擬何爲？無量劫來元解脱，何須更問知不知？
襄州谷隱山藴聰慈照禪師，初參百丈恒和尚，因結夏。百丈上堂，舉中觀論曰：正覺無名相，隨緣卽道場。師便出問：如何是正覺無名相？丈曰：汝還見露柱麽？師曰：如何是隨緣卽道場？丈曰：今日結夏。次參首山，問：學人親到寶山，空手回時如何？山曰：家家門前火把子。師於言下大悟。呈偈曰：我今二十七，訪道曾尋覓。今朝喜得逢，要且不相識。後到大陽，玄和尚問：近離甚處？師曰：襄州。陽曰：作麽生是不隔底句？師曰：和尚住持不易。陽曰：且坐喫茶。師便參衆去。侍者問：適來新到，祗對住持不易，和尚爲甚麽教坐喫茶。陽曰：我獻他新羅附子，他酬我舶上茴香。你去問，他有語在。侍者請師喫茶，問：適來祗對和尚，道住持不易，意旨如何？師曰：真榆不博金。住後，僧問：如何是佛？師曰：卭州多出九節杖。曰：謝師指示。師曰：且莫作荅佛話會。却問：來時無物去時空，二路俱迷，如何得不迷去？師曰：秤頭半斤，秤尾八兩。問：如何是古佛心？師曰：踏著秤錘硬似鐵。曰：意旨如何？師曰：明日向汝道。問：青山淥水卽不問，急切一句作麽生道？師曰：手過膝，耳垂肩。問：如何是道？師曰：車碾馬踏。曰：如何是道中人？師曰：横眠竪坐。問：日往月來遷，不覺年衰老，還有不老者麽？師曰：有。曰：如何是不老者？師曰：虬龍筋力高聲叫，晚後精靈轉更多。問：如何是學人深深處？師曰：烏龜水底深藏穴。曰：未審其中事若何？師曰：路上行人莫與知。問：古人索火，意旨如何？師曰：任他滅。曰：滅後如何？師曰：初三十一。
因作清涼河堰，僧問：忽遇洪水滔天，還堰得也無？師曰：上拄天，下拄地。曰：劫火洞然，又作麽生？師曰：横出竪没。問：深山巖崖中還有佛法也無？師曰：有。曰：如何是深山巖崖中佛法？師曰：奇怪石頭形似虎，火燒松樹勢如龍。問：古人道，見色便見心。露柱是色，那箇是心？師曰：晝見簸箕星。曰：意旨如何？師曰：柳營節級横階上。問：如何是道？師曰：善犬帶牌。曰：爲甚如此？師曰：令人懼見。
上堂：十五日已前諸佛生，十五日已後諸佛滅。十五日已前諸佛生，你不得離我這裏。若離我這裏，我有鈎子鈎你。十五日已後諸佛滅，你不得住我這裏，若住我這裏，我有錐子錐你。且道正當十五日，用鈎卽是，用錐卽是？遂有偈曰：正當十五日，鈎錐一時息。更擬問如何，回頭日又出。問：如何是無縫塔？師曰：直下看。曰：如何是塔中人？師曰：退後！退後！問：承古有言，祇這如今誰動口，意旨如何？師曰：莫認驢鞍橋作阿爺下頷。張茂崇太保問：摩騰入漢，已涉繁詞。達磨單傳，請師直指。師曰：冬不寒，臘後看。問：若能轉物，卽同如來。萬象是物，如何轉得？師曰：喫了飯，無些子意智。問：寸絲不挂，法網無邊。爲甚麽却有迷悟？師曰：兩桶一擔。問：有情有用，無情無用。如何是無情無用？師曰：獨扇門子盡夜開。
上堂：春景温和，春雨普潤，萬物生芽，甚麽處不沾恩？且道承恩力一句，作麽生道？良久曰：春雨一滴滑如油。問：如何是學人自己法身？師曰：每日般柴不易。曰：此是大衆底，如何是學人底？師曰：三生六十劫。問：逐日開單展鉢，以何報荅施主之恩？師曰：被這一問，和我愁殺。曰：恁麽則謝供養也。師曰：得甚麽人氣力？僧禮拜，師曰：明日更喫一頓。問：古人急水灘頭毛毬子，意旨如何？師曰：雲開月朗。問：急水灘頭連底石，意旨如何？師曰：屋破見青天。曰：屋破見青天，意旨如何？師曰：通上徹下。問：一處火發，任從你救。八方齊發時如何？師曰：快。曰：還求出也無？師曰：若求出，卽燒殺你。僧禮拜，師曰：直饒你不求出，也燒殺你。示衆：第一句道得，石裏迸出。第二句道得，挨拶將來。第三句道得，自救不了。上堂：五白貓兒爪距獰，養來堂上絶蟲行。分明上樹安身法，切忌遺言許外生。作麽生是許外生底句？莫錯舉。僧入室問：正當與麽時，還有師也無？師曰：燈明連夜照，甚處不分明。曰：畢竟事如何？師曰：來日是寒食。
汝州廣慧院元璉禪師，泉州陳氏子。到首山，山問：近離甚處？師曰：漢上。山竪起拳曰：漢上還有這箇麽？師曰：這箇是甚麽盌鳴聲？山曰：瞎。師曰：恰是。拍一拍便出。他日又問：學人親到寶山，空手回時如何？山曰：家家門前火把子。師當下大悟，云：某甲不疑天下老和尚舌頭也。山曰：汝會處作麽生，與我説來看。師曰：祇是地上水䃃砂也。山曰：汝會也。師便禮拜。住後，僧問：如何是祖師西來意？師曰：竹竿頭上曜紅旗。楊億侍郎問：天上無彌勒，地下無彌勒，未審在甚麽處？師曰：敲甎打瓦。又問：風穴道，金沙灘頭馬郎婦，意旨如何？師曰：更道也不及。僧問：如何是無位真人？師曰：上木下鐵。曰：恁麽則罪歸有處也。師曰：判官擲下筆。僧禮拜，師曰：拖出。問：如何是佛？師曰：兩箇不是多。上堂：臨濟兩堂首座相見，同時下喝，諸人且道還有賓主也無？若道有，祇是箇瞎漢。若道無，亦是箇瞎漢。不有不無，萬里崖州，若向這裏道得，也好與三十棒。若道不得，亦與三十棒。衲僧家到這裏，作麽生出得山僧圈䙡去。良久曰：苦哉！蝦蟆蚯蚓，𨁝跳上三十三天，撞著須彌山百雜碎。拈拄杖曰：一隊無孔鐵鎚。速退！速退！
并州承天院三交智嵩禪師，參首山，問：如何是佛法的的大意？山曰：楚王城畔，汝水東流。師於此有省，頓契佛意。乃作三玄偈曰：須用直須用，心意莫定動。三歲師子吼，十方没狐種。我有真如性，如同幕裏隱。打破六門關，顯出毗盧印。真骨金剛體可誇，六塵一拂求無遮。廓落世界空爲體，體上無爲真到家。山聞乃請喫茶。問：這三頌是汝作來邪？師曰：是。山曰：或有人教汝現三十二相時如何？師曰：某甲不是野狐精。山曰：惜取眉毛。師曰：和尚落了多少？山以竹篦頭上打。曰：這漢向後亂作去在。
住後，上堂：文殊仗劔，五臺横行，唐明一路，把斷妖訛。三世諸佛，未出教乘。網底游魚，龍門難渡。垂鉤四海，祇釣獰龍。格外玄談，爲求知識。若也舉揚宗旨，須彌直須粉碎。若也説佛説祖，海水便須枯竭。寶劔揮時，毫光萬里。放汝一路，通方説話。把斷咽喉，諸人甚處出氣？僧問：鈍根樂小法，不自信作佛。作佛後如何？師曰：水裏捉麒麟。曰：與麽則便登高座也。師曰：騎牛上三十三天。問：古人拈椎竪拂，意旨如何？師曰：騎驢不著靴。問：如何是奪人不奪境？師曰：家鄉有路無人到。曰：如何是奪境不奪人？師曰：暗傳天子勅，陪行一百程。曰：如何是人境兩俱奪。師曰：無頭蝦蟇脚指天。曰：如何是人境俱不奪？師曰：晉祠南畔長柳巷。問：古人東山西嶺青，意作麽生？師曰：波斯鼻孔大。曰：與麽則西天迦葉，東土我師。師曰：金剛手板闊。問：大悲千手眼，那箇是正眼？師曰：開化石佛拍手笑，晉祠娘子解謳歌。問：臨濟推倒黄檗，因甚維那喫棒？師曰：正狗不偷油，雞銜燈盞走。問：如何是截人之機？師曰：要用便用。曰：請和尚用。師曰：拖出這死漢。
鄭工部問：百尺竿頭獨打毬，萬丈懸崖絲繫腰時如何？師曰：幽州著脚，廣南厮撲。鄭無語。師曰：勘破這胡漢。鄭曰：二十年江南界裏，這回却見禪師。師曰：瞎老婆吹火。僧問：二邊純莫立，中道不須安。未審意旨如何？師曰：廣南出象牙。曰：不會，請師直指。師曰：番國皮毬八百價。上堂：寒温冷暖，著衣喫飯，自不欠少。波波地覓箇甚麽？祇是諸人不肯承當，如今還有承當底麽？有則不得孤負山河大地，珍重！問：祖師西來，三藏東去，當明何事？師曰：佛殿部署修，僧堂老僧羞。僧曰：與麽則全明今日事也。師曰：今日事作麽生？僧便喝，師便打。問：如何是學人用心處？師曰：光剃頭，淨洗鉢。曰：如何是學人行履處？師曰：僧堂前，佛殿後。上堂，舉法眼偈曰：見山不是山，見水何曾别。山河與大地，都是一輪月。大小法眼未出湼槃堂，三交卽不然，見山河與大地，錐刀各自用。珍重！
忻州鐵佛院智嵩禪師，有同參到，師見便問：還記得相識麽？參頭擬議，第二僧打參頭一坐具曰：何不快祇對和尚？師曰：一箭兩垛。師問：僧甚處來？曰：臺山來。師曰：還見龍王麽？曰：和尚試道看。師曰：我若道，卽瓦解冰消。僧擬議，師曰：不信道。問：亡僧遷化向甚麽處去也？師曰：下坡不走，快便難逢。
汝州首山懷志禪師，僧問：如何是祖師西來意？師曰：三尺杖子破瓦盆。問：如何是佛？師曰：桶底脱。問：從上諸聖有何言句？師曰：如是我聞。曰：不會。師曰：信受奉行。
池州仁王院處評禪師，問首山：如何是佛法大意？山便喝。師禮拜，山拈棒。師曰：老和尚没世界那！山抛下拄杖曰：明眼人難謾。師曰：草賊大敗。
隨州智門迥罕禪師，爲北塔僧使點茶次，師起揖曰：僧使近上坐。使曰：鷂子頭上，争敢安巢？師曰：捧上不成龍。隨後打一坐具。使茶罷，起曰：適來却成觸忤和尚。師曰：江南杜禪客，覓甚麽第二盌。
襄州鹿門慧昭山主，楊億侍郎問曰：入山不畏虎，當路却防人時如何？師曰：君子坦蕩蕩。僧問：如何是鹿門山？師曰：石頭大底大，小底小。曰：如何是山中人？師曰：横眠竪卧。
丞相王隨居士，謁首山，得言外之旨。自爾履踐，深明大法。臨終書偈曰：盡堂燈已滅，彈指向誰説。去住本尋常，春風掃殘雪。
潭州石霜楚圓慈明禪師，全州李氏子。少爲書生，年二十二，依湘山隱静寺出家。其母有賢行，使之游方。聞汾陽道望，遂往謁焉。陽顧而默器之。經二年，未許入室。每見必駡詬，或毁詆諸方，及有所訓，皆流俗鄙事。一夕訴曰：自至法席已再夏，不蒙指示，但增世俗塵勞，念歲月飄忽，已事不明，失出家之利。語未卒，陽熟視，駡曰：是惡知識，敢裨販我！怒舉杖逐之。師擬伸救，陽掩師口。乃大悟曰：是知臨濟道出常情。服役七年，辭去，依唐明嵩禪師。嵩謂師曰：楊大年内翰知見高，入道穩實，子不可不見。師乃往見大年。年問曰：對面不相識，千里却同風。師曰：近奉山門請。年曰：真箇脱空。師曰：前月離唐明。年曰：適來悔相問。師曰：作家。年便喝。師曰：恰是。年復喝。師以手劃一劃。年吐舌曰：真是龍象。師曰：是何言歟？年唤客司：點茶來，元來是屋裏人。師曰：也不消得。茶罷又問：如何是上座爲人一句？師曰：切。年曰：與麽，則長裙新婦拖泥走。師曰：誰得似内翰？年曰：作家！作家！師曰：放你二十棒。年拊膝曰：這裏是甚麽所在？師拍掌曰：也不得放過。年大笑。又問：記得唐明當時悟底因緣麽？師曰：唐明問首山，如何是佛法的的大意？山曰：楚王城畔，汝水東流。年曰：祇如此語，意旨如何？師曰：水上挂燈毬。年曰：與麽則孤負古人去也。師曰：内翰疑則别參。年曰：三脚蝦蟆跳上天。師曰：一任𨁝跳。年乃大笑。舘于齋中，日夕質疑智證，因聞前言往行，恨見之晚。
朝中見駙馬都尉李公遵勗曰：近得一道人，真西河師子。李曰：我以拘文，不能就謁，柰何！年默然，歸語師曰：李公佛法中人，聞道風遠至，有願見之心，政以法不得與侍從過從。師於是黎明謁李公，公閲謁使童子問曰：道得卽與上座相見。師曰：今日特來相看。又令童子曰：碑文刊白字，當道種青松。師曰：不因今日節，餘日定難逢。童又出曰：都尉言，與麽則與上座相見去也。師曰：脚頭脚底。公乃出，坐定問曰：我聞西河有金毛獅子，是否？師曰：甚麽處得此消息？公便喝。師曰：野干鳴。公又喝。師曰：恰是。公大笑。師辭，公問：如何是上座臨行一句？師曰：好將息。公曰：何異諸方。師曰：都尉又作麽生？公曰：放上座二十棒。師曰：專爲流通。公又喝。師曰：瞎。公曰：好去。師應喏喏。自是往來楊李之門，以法爲友。久之，辭還河東。年曰：有一語寄與唐明，得麽？師曰：明月照見夜行人。年曰：却不相當。師曰：更深猶自可，午後更愁人。年曰：開寶寺前金剛，近日因甚麽汗出？師曰：知。年曰：上座臨行，豈無爲人底句？師曰：重疊關山路。年曰：與麽則隨上座去也。師嘘一聲。年曰：真師子兒，大師子吼。師曰：放去又收來。年曰：適來失脚踏倒，又得家童扶起。師曰：有甚麽了期？年大笑。師還唐明，李公遣兩僧訊師，師於書尾畫雙足，寫來僧名以寄之。公作偈曰：黑毫千里餘，金槨示雙趺。人天渾莫測，珍重赤鬚胡。師以母老，南歸至瑞州，首衆於洞山，時聰禪師居焉。先是，汾陽謂師曰：我徧參雲門兒孫，特以未見聰爲恨。故師依止三年，乃游仰山。楊大年以書抵宜春太守黄宗旦，使請師出世説法。守以南源致師，師不赴，旋特謁守願行。守問其故？對曰：始爲讓，今偶欲之耳。守大賢之。
住後，上堂：一切諸佛、及諸佛阿耨多羅三藐三菩提法，皆從此經出。乃竪起拄杖曰：這箇是南源拄杖子，阿那箇是經？良久曰：向下文長，付在來日。喝一喝，下座。上堂，良久曰：無爲無事人，猶是金鎻難。喝一喝，下座。問：如何是佛？師曰：水出高原。問：如何是南源境？師曰：黄河九曲，水出崑崙。曰：如何是境中人？師曰：隨流人不顧，斫手望扶桑。上堂：雲收霧卷，杲日當空。不落明暗，如何通信？僧問：山深覓不得時如何？師曰：口能招禍。問：如何是佛法大意？師曰：洞庭湖裏浪滔天。問：東湧西没時如何？師曰：尋。問：夜静獨行時如何？師曰：三把茆。問：寶劔未出匣時如何？師曰：響。曰：出匣後如何？師嘘一聲。問：閙中取静時如何？師曰：頭枕布袋。問：牛頭未見四祖時如何？師曰：堆堆地。曰：見後如何？師曰：堆堆地。問：一得永得時如何？師曰：抱石投河。問：仗鏌鎁劔，擬取師頭時如何？師曰：斬將去。僧擬議，師便打。師住三年，棄去謁神鼎諲禪師。
鼎，首山高第，望尊一時，衲子非人類精奇，無敢登其門者。住山三十年，門弟子氣吞諸方。師髮長不剪，弊衣楚音，通謁稱法姪，一衆大笑。鼎遣童子問：長老誰之嗣？師仰視屋曰：親見汾陽來！鼎杖而出，顧見頎然。問曰：汾州有西河師子，是否？師指其後，絶叫曰：屋倒矣！童子返走，鼎回顧相矍鑠。師地坐，脱隻履而視之。鼎老忘所問，又失師所在。師徐起整衣，且行且語曰：見面不如聞名。遂去。鼎遣人追之不可。嘆曰：汾州乃有此兒邪？師自是名重叢林。
定林沙門本延有道行，雅爲士大夫所信敬。鼎見延，稱師知見可興臨濟。會道吾虚席，延白郡，請以師主之。法令整肅，亡軀爲法者集焉。上堂：先寳應曰：第一句薦得，堪與祖佛爲師。第二句薦得，堪與人天爲師。第三句薦得，自救不了。道吾則不然：第一句薦得，和泥合水。第二句薦得，無繩自縛。第三句薦得，四稜著地。所以道，起也海晏河清，行人避路；住也乾坤失色，日月無光。汝輩向甚麽處出氣？如今還有出氣者麽？有卽出來，對衆出氣看。如無，道吾爲汝出氣去也。乃嘘一聲，卓拄杖下座。
上堂：道吾打皷，四大部洲同參。拄杖横也挑括乾坤大地，鉢盂覆也蓋却恒沙世界。且問諸人向甚麽處安身立命？若也知得，向北俱盧洲喫粥喫飯。若也不知，長連牀上喫粥喫飯。次住石霜，當解夏，謂衆曰：昨日作嬰孩，今朝年已老。未明三八九，難踏古皇道。手鑠黄河乾，脚踢須彌倒，浮生夢幻身，人命夕難保。天堂并地獄，皆由心所造。南山北嶺松，北嶺南山草。一雨潤無邊，根苗壯枯槁。五湖參學人，但問虚空討。死脱夏天衫，生披冬月襖。分明無事人，特地生煩惱。喝一喝，下座。
上堂：一喝分賓主，照用一時行。要會箇中意，日午打三更。遂喝一喝，曰：且道是賓是主？還有分得者麽？若也分得，朝打三千，暮打八百。若也未能，老僧失利。因同道相訪。上堂：颯颯涼風景，同人訪寂寥。煑茶山上水，燒鼎洞中樵。珍重！問：達磨未來時如何？師曰：長安夜夜家家月。曰：來後如何？師曰：幾處笙歌幾處愁。問：一物不將來時如何？師曰：槐木成林。曰：四山火來時如何？師曰：物逐人興。曰：步步登高時如何？師曰：雲生足下。問：古人封白紙，意旨如何？師曰：家貧路富。問：如何是祖師西來意？師曰：三日風，五日雨。上堂：夫宗師者，奪貧子之衣珠，究達人之見處。若不如是，盡是和泥合水漢。良久曰：路逢劔客須呈劔，不是詩人莫獻詩。喝一喝。上堂：我有一言，絶慮忘緣。巧説不得，祇要心傳。更有一語，無過直舉。且作麽生是直舉一句？良久，以拄杖畫一畫，喝一喝。問：已事未明，以何爲驗？師曰：玄沙曾見雪峯來。曰：意旨如何？師曰：一生不出嶺。問：祖意教意，是同是别？師曰：馬有垂韁之報，犬有𩥇草之恩。曰：與麽則不别也。師曰：西天東土。問：如何是學人自己？師曰：打骨出髓。
上堂：入水見長人。珍重！上堂：面西行向東，北斗正離宫。道去何曾去，騎牛卧牧童。珍重！上堂：春生夏長卽不問，你諸人脚跟下一句作麽生道？良久曰：華光寺主。便下座。上堂：藥多病甚，網細魚稠。便下座。示衆，以拄杖擊禪牀一下云：大衆還會麽？不見道，一擊忘所知，更不假修持。諸方達道者，咸言上上機。香嚴恁麽悟去，分明悟得如來禪，祖師禪未夢見在。且道祖師禪有甚長處？若向言中取則，悞賺後人，直饒棒下承當，辜負先聖。萬法本閑，唯人自閙。所以山僧居福嚴，祇見福嚴境界，晏起早眠。有時雲生碧嶂，月落寒潭，音聲鳥飛鳴般若臺前，娑羅花香散祝融峰畔。把瘦笻，坐磐石，與五湖衲子時話玄微。灰頭土面住興化，祇見興化家風，迎來送去，門連城市，車馬駢闐。漁唱瀟湘，猿啼嶽麓，絲竹謌謡，時時入耳。復與四海高人，日談禪道，歲月都忘。且道居深山、住城郭，還有優劣也無？試道看！良久云：是處是慈氏，無門無善財。問：行脚不逢人時如何？師曰：釣絲絞水。問：尋枝摘葉卽不問，如何是直截根源？師曰：楖栗拄杖。曰：意旨如何？師曰：行卽肩挑雲水衲，坐來安在掌中擎。問：既是護法善神，爲甚麽張弓架箭？師曰：禮防君子。問：如何是佛？師曰：有錢使錢。上堂：祖師心印，一印印空，一印印水，一印印泥。如今還有印不著者麽？試向脚跟下，道將一句來。設你道得倜儻分明，第一不得行過衲僧門下，且道衲僧有甚麽長處？良久曰：人王三寸鐵，徧地是刀鎗。喝一喝，卓拄杖下座。
上堂：天已明，皷已響。聖衆臻，齊合掌，如今還有不合掌者麽？有卽尼乾歡喜，無則瞿曇惡發。久立，珍重。問：磨礱三尺劔，去化不平人。師意如何？師曰：好去。僧曰：點。師曰：你看。僧拍手一下，歸衆。師曰：了。
上堂：北山南，南山北，日月雙明天地黑。大海江河盡放光，逢著觀音問彌勒。珍重！問：有理難伸時如何？師曰：苦。曰：恁麽則舌拄上齶也。師嘘一聲。僧曰：將謂胡鬚赤。師曰：夢見興化脚跟麽？示徒偈曰：黑黑黑，道道道，明明明，得得得。師室中插劔一口，以草鞋一對，水一盆，置在劔邊。每見入室，卽曰：看！看！有至劔邊擬議者，師曰：險喪身失命了也。便喝出。師冬日牓僧堂，作此字：󲋢󱕦󱕦󱕦几󲋣󲋤。其下注曰：若人識得，不離四威儀中。首座見曰：和尚今日放參。師聞而笑之。寶元戊寅李都尉遣使邀師曰：海内法友，唯師與楊大年耳。大年棄我而先，僕年來頓覺衰落，忍死以一見公。仍以書抵潭師，敦遣之。師惻然與侍者舟而東下，舟中作偈曰：長江行不盡，帝里到何時？既得涼風便，休將艣棹施。至京師，與李公會月餘，而李公果殁。臨終畫一圓相，又作偈獻師：世界無依，山河匪礙。大海微塵，須彌納芥。拈起幞頭，解下腰帶。若覓死生，問取皮袋。師曰：如何是本來佛性？公曰：今日熱如昨日。隨聲便問師：臨行一句作麽生？師曰：本來無𦊱礙，隨處任方圓。公曰：晚來困倦。更不荅話。師曰：無佛處作佛。公於是泊然而逝。仁宗皇帝尤留神空宗，聞李公之化，與師問荅，加嘆久之。師哭之慟，臨壙而别。有旨賜官舟南歸。中途謂侍者曰：我忽得風痺疾。視之口吻已喎斜，侍者以足頓地曰：當柰何！平生呵佛駡祖，今乃爾。師曰：無憂，爲汝正之。以手整之如故。曰：而今而後，不鈍置汝。後年正月五日示寂，壽五十四，臈三十二。銘行實於興化，塔全身於石霜。
滁州琅邪山慧覺廣照禪師，西洛人也。父爲衡陽太守，因疾傾喪。師扶櫬歸洛，過澧陽藥山古刹，宛若夙居。緣此出家，遊方參問。得法汾陽，應緣滁水，與雪竇明覺同時唱道。四方皆謂二甘露門，逮今淮南遺化如在。僧問：如何是佛？師曰：銅頭鐵額。曰：意旨如何？師曰：鳥觜魚腮。上堂：奇哉十方佛，元是眼中花。欲識眼中花，元是十方佛。欲識十方佛，不是眼中花。欲識眼中花，不是十方佛。於此明得，過在十方佛。於此未明，聲聞起舞，獨覺臨粧。珍重！僧問：阿難結集卽不問，迦葉微笑事如何？師曰：尅時尅節。曰：自從靈鷲分燈後，直至支那耀古今。師曰：點朱點漆。問：如何是賓中賓？師曰：手攜書劔謁明君。曰：如何是賓中主？師曰：卷起簾來無可覩。曰：如何是主中賓？師曰：三更過孟津。曰：如何是主中主？師曰：獨坐鎮寰宇。問：蓮花未出水時如何？師曰：猫兒戴紙帽。曰：出水後如何？師曰：狗子着靴行。問：拈椎竪拂卽不問，瞬目揚眉事若何？師曰：趙州曾見南泉來。曰：學人未曉。師曰：今冬多雨雪，貧家争柰何！
上堂：欲知常住身，當觀爛壞體。欲知常住性，當觀拄杖子。拄杖子吞却須彌，須彌吞却拄杖子。衲僧到這裏，若也擬議，劔梁落膊輸降欵，鐵作胸襟到海隅。擊禪牀，下座。上堂：見聞覺知，俱爲生死之因。見聞覺知，正是解脱之本。譬如師子反躑，南北東西且無定止。汝等諸人，若也不會，且莫孤負釋迦老子。吽。
上堂：山僧今日爲諸人説破，明眼衲僧莫去泥裏打坐。珍重！上堂：天高莫測，地厚寧知？白雲片片嶺頭飛，緑水潺潺澗下急。東湧西没一句卽不問，你生前殺後一句作麽生道？良久曰：時寒喫茶去。
上堂：阿呵呵，是甚麽？開口是，合口過。輕舟短棹泛波心，蓑衣箬笠從他破。咦！
上堂：十方諸佛是箇爛木橛，三賢十聖是箇茅溷頭籌子。汝等諸人來到這裏作麽？良久曰：欲得不招無間業，莫謗如來正法輪。
上堂：剪除狂寇，掃蕩攙槍，猶是功勳邊事。君臣道合，海晏河清，猶是法身邊事。作麽生是衲僧本分事？良久曰：透網金鱗猶滯水，回途石馬出紗籠。
上堂：承言須會宗，勿自立規矩。若人下得通方句，我當刎頸而謝之。上堂，拈起拄杖曰：山僧有時一棒作箇漫天網，打俊鷹快鷂。有時一棒作箇布絲網，摝蜆撈鰕。有時一棒作金毛師子，有時一棒作蝦蟇蚯蚓。山僧打你一棒，且作麽生商量？你若緇素得出，不妨拄杖頭上眼，開照四天下。若也未然，從教立在古屏畔，待使丹青入畫圖。
上堂：擊水魚頭痛，穿林宿鳥驚。黄昏不擊鼓，日午打三更。諸禪德既是日午，爲甚却打三更？良久曰：昨見垂楊緑，今逢落葉黄。
上堂：拈起拄杖，更無上上。放下拄杖，是何模樣？髑髏峯後卽不問汝諸人，馬鐙裏藏身一句作麽生道？若道不得，拄杖子道去也。卓一下，便歸方丈。
上堂：進前卽死，退後卽亡。不進不退，又落在無事之鄉。何故？長安雖樂，不是久居。
上堂：汝等諸人在我這裏過夏，與你點出五般病：一、不得向萬里無寸草處去。二、不得孤峯獨宿。三、不得張弓架箭。四、不得物外安身。五、不得滯於生殺。何故？一處有滯，自救難爲。五處若通，方名導師。汝等諸人若到諸方，遇明眼作者，與我通箇消息，貴得祖風不墜。若是常徒，卽便寢息。何故？躶形國裏誇服飾，想君太煞不知時。
上堂：山僧因看華嚴金師子章第九由心回轉善成門，又釋曰：如一尺之鏡，納重重之影象。若然者道有也得，道無也得，道非亦得，道是亦得。雖然如是，更須知有拄杖頭上一竅。若也不會，拄杖子穿燈籠，入佛殿，撞著釋迦，磕倒彌勒，露柱拊掌，呵呵大笑。你且道笑箇甚麽？卓拄杖下座。上堂，拈拄杖曰：盤山道向上一路滑，南院道壁立千仞嶮，臨濟道石火電光鈍。瑯邪有定乾坤底句，各各高著眼，高著眼。卓拄杖下座。
瑞州大愚山守芝禪師，纔陞座，僧問：如何是和尚家風？師曰：一言出口，駟馬難追。問：如何是城裏佛？師曰：十字街頭石幢子。問：不落三寸時如何？師曰：乾三長，坤六短。曰：意旨如何？師曰：切忌地盈虚。問：昔日靈山分半座，二師相見事如何？師曰：記得麽？僧良久，師打禪牀一下，曰：多年忘却也。乃曰：且住！且住！若向言中取則，句裏明機，也似迷頭認影。若也舉唱宗乘，大似一場寐語。雖然如是，官不容針，私通車馬。放一線道，有箇葛藤處。遂敲禪牀一下，曰：三世諸佛，盡皆頭痛。且道大衆，還有免得底麽？若一人免得，無有是處。若免不得，海印發光。師乃竪起拂子曰：這箇是印，那箇是光？這箇是光，那箇是印？掣電之機，徒勞伫思。會麽？老僧説夢，且道夢見箇甚麽？南柯十更若不會，聽取一頌：北斗挂須彌，杖頭挑日月。林泉好商量，夏末秋風切。珍重！
問：如何是祖師西來意？師曰：天寒日短。問：心法無形，如何彫琢？師曰：一丁兩丁。曰：未曉者如何領會？師曰：透七透八。上堂：一擊響玲瓏，喧轟宇宙通。知音纔側耳，項羽過江東。與麽會，恰認得驢鞍橋作阿爺下頷。上堂：大愚相接大雄孫，五湖雲水競頭奔。競頭奔，有何門，擊箭寧知枯木存。枯木存，一年還曾兩度春。兩度春，帳裏真珠撒與人。撒與人，思量也是慕西秦。上堂：竪窮三際，横徧十方，拈起也帝釋心驚，放下也地神膽戰。不拈不放，唤作甚麽？自云：蝦䗫。
上堂：三世諸佛不知有，狸奴白牯却知有。乃拈起拂子云：狸奴白牯總在這裏放光動地，何謂如此兩段不同？問：如何是佛？師曰：鋸解秤錘。上堂，大衆集定，乃曰：現成公案，也是打揲不辦。便下座。上堂：大洋海底排班立，從頭第二鬢毛斑。爲甚麽不道第一鬢毛斑？要會麽，金蘂銀絲成玉露，高僧不坐鳳凰臺。上堂衆集，乃曰：爲衆竭力，禍出私門。便下座。上堂：翠巖路嶮巇，舉步涉千溪。更有洪源水，滔滔在嶺西。擊禪牀，下座。示衆，擎起香合云：明頭合，暗頭合。道得天下横行，若道不得且合却。下座。問：如何是爲人一句？師曰：四角六張。曰：意旨如何？師曰：八凹九凸。上堂：沙裏無油事可哀，翠巖嚼飯餧嬰孩。他時好惡知端的，始覺從前滿面埃。擊禪床下座。
潭州石霜法永禪師，僧問：如何是佛？師曰：臂長衫袖短。問：如何是祖師西來意？師曰：布袴膝頭穿。
舒州法華院全舉禪師，到公安遠和尚處，安問：作麽生是伽藍？師曰：深山藏獨虎，淺草露羣蛇。曰：作麽生是伽藍中人？師曰：青松蓋不得，黄葉豈能遮。曰：道甚麽？師曰：少年翫盡天邊月，潦倒扶桑没日頭。曰：一句兩句，雲開月露。作麽生？師曰：照破佛祖。
到大愚芝和尚處，愚問：古人見桃花意作麽生？師曰：曲不藏直。曰：那箇且從，這箇作麽生？師曰：大街拾得金，四鄰争得知？曰：上座還知麽？師曰：路逢劔客須呈劔，不是詩人不獻詩。曰：作家詩客！師曰：一條紅線兩人牽。曰：玄沙道，諦當甚諦當，敢保老兄未徹在，又作麽生？師曰：海枯終見底，人死不知心。曰：却是。師曰：樓閣凌雲勢，峰巒疊翠層。
到琅邪覺和尚處，邪問：近離甚處？師曰：兩浙。曰：船來陸來？師曰：船來。曰：船在甚處？師曰：步下。曰：不涉程途一句，作麽生道？師以坐具摵一摵曰：杜撰長老，如麻似粟。拂袖而出。邪問侍者：此是甚麽人？者曰：舉上座。邪曰：莫是舉師叔麽？先師教我尋見伊。遂下。旦過問：上座莫是舉師叔麽？莫怪適來相觸忤。師便喝，復問：長老何時到汾陽？邪曰：某時到。師曰：我在浙江早聞你名，元來見解祇如此，何得名播寰宇？邪遂作禮曰：某甲罪過。
師到杭州西庵，庵主曾見明招，主舉頌曰：絶頂西峯上，峻機誰敢當。超然凡聖外，瞥起兩重光。師曰：如何是兩重光？主曰：月從東出，日向西没。師曰：庵主未見明招時如何？主曰：滿盞油難盡。師曰：見後如何？主曰：多心易得乾。
住後，僧問：如何是奪人不奪境？師曰：白菊乍開重日暖，百年公子不逢春。曰：如何是奪境不奪人？師曰：大地絶消息，翛然獨任真。曰：如何是人境兩俱奪？師曰：草荒人變色，凡聖兩齊空。曰：如何是人境俱不奪？師曰：清風與明月，野老笑相親。
上堂：釋迦不出世，達磨不西來，佛法徧天下，談玄口不開。上堂：鐘鳴皷響，鵲噪鴉鳴。爲你諸人説般若、講涅槃了也。諸人還信得及麽？觀音菩薩向諸人面前作大神通；若信不及，却往他方救苦利生去也。上堂：開口又成增語，不開口又成剩語。乃曰：金輪天子勑，草店家風别。上堂：三世諸佛，口挂壁上。天下老和尚作麽生措手？你諸人到諸方作麽生舉？山僧恁麽道，也是久日樺來唇。喝一喝。上堂：古者道，我若一向舉揚宗教，法堂裏草深一丈，不可爲闍黎鎻却僧堂門去也。雖然如是，也是烏龜陸地弄塵行。上堂：語漸也返常合道，論頓也不留眹迹。直饒論其頓返其常，也是抑而爲之。問：牛頭未見四祖時，爲甚麽百鳥銜花獻？師曰：果熟猿兼重。曰：見後爲甚麽不銜花？師曰：林疏鳥不過。問：七星光彩天將曉，不犯皇風試道看。師曰：將軍馬蹄紅。曰：錯。師便打，僧禮拜，展坐具始收。師曰：一展一收，法法皆周。擬欲更問，著甚來由。遂問：會麽？僧曰：不會。師便打。
南嶽芭蕉庵大道谷泉禪師，泉州人也。受法汾陽，放蕩湖湘，後省同參慈明禪師。明問：白雲横谷口，道人何處來？師左右顧視，曰：夜來何處火，燒出古人墳。明曰：未在更道。師作虎聲，明以坐具便摵，師接住，推明置禪牀上，明却作虎聲。師大笑曰：我見七十餘員善知識，今日始遇作家。
師因倚遇上座來參，問：庵主在麽？師曰：誰？曰：行脚僧。師曰：作甚麽？曰：禮拜庵主。師曰：恰值庵主不在。曰：你聻！師曰：向道不在，説甚麽你我。拽棒趁出。遇次日再來，師又趁出。遇一日又來，問：庵主在麽？師曰：誰？曰：行脚僧。揭簾便入。師攔胸扭住曰：我這裏狼虎縱横，尿牀鬼子，三回兩度來討甚麽？曰：人言庵主親見汾陽來。師解衣抖擻曰：你道我見汾陽有多少奇特？曰：如何是庵中主？師曰：入門須辨取。曰：莫祇這便是麽？師曰：賺却幾多人？曰：前言何在？師曰：聽事不真，唤鐘作甕。曰：萬法泯時全體現，君臣合處正中邪去也。師曰：驢漢不會便休，亂統作麽？曰：未審客來將何祇待？師曰：雲門餬餅趙州茶。曰：恁麽則謝師供養去也。師叱曰：我這裏火種也未有，早言謝供養。師因大雪，作偈曰：今朝甚好雪，紛紛如秋月。文殊不出頭，普賢呈醜拙。慈明遷住福嚴，師又往省之。少留而還，作偈寄之曰：相别而今又半年，不知誰共對談禪。一般秀色湘山裏，汝自匡徒我自眠。明覽笑而已。
蘄州黄梅龍華寺曉愚禪師，到五祖戒和尚處，祖問曰：不落唇吻一句，作麽生道？師曰：老老大大，話頭也不照顧。祖便喝，師亦喝。祖拈棒，師拍手便出。祖召曰：闍黎且住，話在。師將坐具搭在肩上，更不回首。上堂：摩騰入漢，已涉繁詞。達磨西來，不守己分。山僧今日與麽道，也是爲他閑事長無明。
安吉州天聖皓泰禪師，到琅邪，邪問：埋兵掉鬭，未是作家。匹馬單鎗，便請相見。師指邪曰：將頭不猛，帶累三軍。邪打師一坐具，師亦打邪一坐具。邪接住曰：適來一坐具，是山僧令行，上座一坐具，落在甚麽處？師曰：伏惟尚饗。邪拓開曰：五更侵早起，更有夜行人。師曰：賊過後張弓。邪曰：且坐喫茶。住後，僧問：如何是佛？師曰：黑漆聖僧。曰：如何是佛法大意？師曰：看墻似土色。
唐州龍潭智圓禪師，辭汾陽，陽曰：别無送路，與子一枝拄杖，一條手巾。師曰：手巾和尚受用，拄杖卽不消得。陽曰：汝但將去，有用處在。師便收。陽曰：又道不用。師便喝。陽曰：已後不讓臨濟。師曰：正令已行。陽來日送出三門，乃問：汝介山逢尉遲時如何？師曰：一刀兩段。陽曰：彼現那吒，又作麽生？師便拽拄杖，陽喝曰：這回全體分付。住後，僧問：承教有言，是真精進，是名真法。供養如來，如何是真法？師曰：夜聚曉散。問：如何是龍潭劔？師曰：觸不得。曰：用者如何？師曰：白骨連山。問：昔日窮經，今日參禪，此理如何？師曰：兩彩一賽。曰：作麽生領會？師曰：去後不留蹤。曰：如何是佛？師曰：火燒不燃。問：古殿無佛時如何？師曰：三門前合掌。
舒州投子圓修禪師，僧問：達磨未來時如何？師曰：出口入耳。曰：來後如何？師曰：叉手並足。
汾州太子院道一禪師，僧問：如何是佛？師曰：賣扇老婆手遮日。問：紅輪未出時如何？師曰：照燭分明。曰：出後如何？師曰：撈天摸地。問：如何是學人親切處？師曰：慈母抱嬰兒。曰：如何是學人轉身處？師曰：街頭巷尾。曰：如何是學人著力處？師曰：千斤擔子兩頭摇。問：古曲無音韻，如何和得齊？師曰：三九二十七，籬頭吹觱栗。曰：宫商角徵非關妙，石人拊掌笑呵呵。師曰：同道方知。
舒州浮山法遠圓鑒禪師，鄭州人也。投三交嵩和尚出家。幼爲沙彌，見僧入室請問趙州庭栢因緣，嵩詰其僧，師傍有省。進具後，謁汾陽、葉縣，皆蒙印可。嘗與達觀穎薛大頭七八輩遊蜀，幾遭横逆，師以智脱之。衆以師曉吏事，故號遠録公。開堂拈香曰：汝海枯木上生花，别迎春色。僧問：師唱誰家曲，宗風嗣阿誰？師曰：八十翁翁輥繡毬。曰：恁麽則一句迥然開祖胄，三玄戈甲振叢林。師曰：李陵元是漢朝臣。問：如何是佛？師曰：大者如兄，小者如弟。問：如何是祖師西來意？師曰：平地起骨堆。問：祖師門下，壁立千仞。正令當行，十方坐斷。和尚將何表示？師曰：寒貓不捉鼠。曰：莫便是爲人處也無？師曰：波斯不繫腰。問：新歲已臨，舊歲何往？師曰：目前無異怪，不用貼鍾馗。曰：畢竟如何？師曰：將謂目前無。僧以手畫曰：争柰這箇何！師便打。師與王質待制論道，畫一圓相，問曰：一不得匹馬單槍，二不得衣錦還鄉，鵲不得喜，鴉不得殃，速道！速道！王罔措，師曰：勘破了也。
上堂：更莫論古話今，祇據目前事與你諸人定奪區分。僧便問：如何是目前事？師曰：鼻孔。曰：如何是向上事？師曰：眼睛。歐陽文忠公聞師奇逸，造其室，未有以異之。與客碁，師坐其旁。文忠遽收局，請因碁説法。師卽令撾皷陞座，曰：若論此事，如兩家著碁相似，何謂也？敵手知音，當機不讓。若是綴五饒三，又通一路始得。有一般底，祇解閉門作活，不會奪角衝關，硬節與虎口齊彰，局破後徒勞綽斡。所以道，肥邊易得，瘦肚難求。思行則往往失粘，心麄而時時頭撞。休誇國手，謾説神僊。贏局輸籌卽不問，且道黑白未分時，一著落在甚麽處？良久曰：從來十九路，迷悟幾多人。文忠加嘆，從容謂同僚曰：修初疑禪語爲虚誕，今日見此老機緣，所得所造，非悟明於心地，安能有此妙旨哉！
上堂：天得一以清，地得一以寧，君王得一以治天下。衲僧得一，禍患臨身。擊禪牀，下座。上堂：諸佛出世，建立化門，不離三身智眼，亦如摩醯首羅三目。何故？一隻水泄不通，緇素難辨。一隻大地全開，十方通暢。一隻高低一顧，萬類齊瞻。雖然若是，本分衲僧陌路相逢，别具通天正眼始得。所以道，三世諸佛不知有，狸奴白牯却知有。且道狸奴白牯知有箇甚麽事？要會麽？深秋簾幕千家雨，落日樓臺一笛風。
師暮年休於會聖巖，敍佛祖奥義，作九帶曰：佛正法眼帶，佛法藏帶，理貫帶，事貫帶，理事縱横帶，屈曲垂帶，妙叶兼帶，金針雙鎖帶，平懷常實帶。學者既已傳誦，師曰：若據圓極法門，本具十數，今此九帶，已爲諸人説了。更有一帶，還見得麽？若也見得親切分明，却請出來，對衆説看。説得分明，許汝通前九帶圓明道眼。若見不親切，説不相應，唯依吾語而爲已解，則名謗法。諸人到此如何？衆無語，師叱之而去。
汝州寶應院法昭演教禪師，僧問：一言合道時如何？師曰：七顛八倒。曰：學人禮拜。師曰：教休不肯休，直待雨淋頭。問：大通智勝佛，十劫坐道場。佛法不現前，不得成佛道。爲甚麽不得成佛道？師曰：赤脚騎鐵驢，直至海南居。上堂：十二時中，許你一時絶學，卽是學佛法。不見阿難多聞第一，却被迦葉擯出，不得結集。方知聰明博學，記持憶想，向外馳求，與靈覺心轉没交涉。五藴殼中透脱不過，順情生喜，違情生怒。蓋覆深厚，自纏自縛，無有解脱。流浪生死，六根爲患。衆苦所逼，無自由分，而被妄心於中主宰。大丈夫兒早搆取好！喝一喝，曰：參。上堂：寶應門風險，入者喪全身。作麽生是出身一句？若道不得，三十年後。
唐州大乘山慧果禪師，僧問：如何是從上來傳底意？師曰：金盤拓出衆人看。問：撥塵見佛時如何？師曰：撥塵卽乖，見佛卽錯。曰：總不如是時如何？師曰：錯。問：如何是道？師曰：寬處寬，窄處窄。曰：如何是道中人？師曰：苦處苦，樂處樂。曰：道與道中人相去多少？師曰：十萬八千。問：如何是祖師西來意？師曰：天晴日出。曰：學人不會。師曰：雨下泥生。
荆南府開聖寶情山主，僧問：如何是開聖境？師曰：三烏引路。曰：如何是境中人？師曰：二虎巡山。
天台山妙智寺光雲禪師，僧問：如何是祖師西來意？師曰：東籬黄菊。曰：意旨如何？師曰：九月重陽。
潤州金山曇穎達觀禪師，首謁大陽玄禪師，遂問：洞山特設偏正君臣，意明何事？陽曰：父母未生時事。師曰：如何體會？陽曰：夜半正明，天曉不露。師罔然。遂謁谷隱，舉前話，隱曰：大陽不道不是，祇是口門窄，滿口説未盡。老僧卽不然。師問：如何是父母未生時事？隱曰：糞墼子。師曰：如何是夜半正明，天曉不露？隱曰：牡丹花下睡猫兒。師愈疑駭。一日普請，隱問：今日運薪邪？師曰：然。隱曰：雲門問：僧人般柴柴般人？如何會？師無對。隱曰：此事如人學書，點畫可効者工，否者拙，蓋未能忘法耳。當筆忘手，手忘心，乃可也。師於是默契。良久曰：如石頭云，執事元是迷，契理亦非悟。隱曰：汝以爲藥語，爲病語？師曰：是藥語。隱呵曰：汝以病爲藥，又安可哉？師曰：事如函得蓋，理如箭直鋒妙，寧有加者？而猶以爲病，實未喻旨。隱曰：妙至是，亦祇名理事。祖師意旨，智識所不能到，矧事理能盡乎？故世尊云：理障礙正見知，事障續諸生死。師恍如夢覺，曰：如何受用？隱曰：語不離窠臼，安能出蓋纏？師嘆曰：纔涉唇吻，便落意思。盡是死門，終非活路。住後，示衆曰：纔涉唇吻，便落意思。盡是死門，俱非活路。直饒透脱，猶在沉淪。莫教孤負平生，虚度此世。要得不孤負平生麽？拈拄杖卓一下，曰：須是莫被拄杖瞞始得。看看拄杖子，穿過你諸人髑髏，𨁝跳入你鼻孔裏去也。又卓一下。僧問：經文最初兩字是甚麽字？師曰：以字。曰：有甚麽交涉？師曰：八字。曰：好賺人！師曰：謗此經，故獲罪如是。問：一百二十斤鐵枷，教阿誰擔？師曰：老僧。曰：自作自受。師曰：苦！苦！問：和尚還曾念佛也無？師曰：不曾念佛。曰：爲甚麽不念佛？師曰：怕污人口。
上堂，衆集定，首座出禮拜。師曰：好好問著。座低頭。問話次，師曰：今日不答話。便歸方丈。上堂：山僧門庭别，已改諸方轍。爲文殊拔出眼裏楔，教普賢休嚼口中鐵，勸人放開髂蛇手，與汝斫却繫驢橛。駐意擬思量，喝曰：捏捏參。上堂：山僧平生，意好相撲，祇是無人搭對。今日且共首座搭對。捲起袈裟，下座索首座相撲。座纔出，師曰：平地上喫交。便歸方丈。
上堂：三世諸佛是奴婢，一大藏教是涕唾。良久曰：且道三世諸佛是誰奴婢？乃將拂子畫一畫曰：三世諸佛過這邊，且道一大藏教是誰涕唾？師乃自唾一唾。上堂：秤錘井底忽然浮，老鼠多年變作牛。慧空見了拍手笑，三脚猢猻差異猴。上堂：五千教典，諸佛常談。八萬塵勞，衆生妙用，猶未是金剛眼睛在。如何是金剛眼睛？良久曰：瞎。上堂，大衆集定，有僧纔出禮拜，師曰：欲識佛性義，當觀時節因緣。僧便問：如何是時節因緣？師便下座。問：如何是向去底人？師曰：從歸青嶂裏，不出白雲來。曰：如何是却來底人？師曰：自從游紫陌，誰肯隱青山？問：如何是奪人不奪境？師曰：家裏已無回日信，路邊空有望鄉牌。曰：如何是奪境不奪人？師曰：滄海盡教枯到底，青山直得碾爲塵。曰：如何是人境兩俱奪？師曰：天地尚空秦日月，山河不見漢君臣。曰：如何是人境俱不奪？師曰：鶯囀千林花滿地，客游三月草侵天。問：如何有和尚家風？師曰：伸手不見掌。曰：忽遇仙陀客來，又作麽生？師曰：對面千里。問：師唱誰家曲，宗風嗣阿誰？師曰：臨濟。曰：恁麽則谷隱的子也。師曰：德山。問：如何是長法身？師曰：拄杖六尺。曰：如何是短法身？師曰：筭子三寸。曰：恁麽則法身有二也。師曰：更有方圓在。上堂：諸方鈎又曲，餌又香，奔湊猶如蜂抱王。因聖這裏，鈎又直，餌又無，猶如水底捺葫蘆。舉拄杖作釣魚勢，曰：深水取魚長信命，不曾將酒祭江神。擲拄杖，下座。
蘇州洞庭翠峯慧月禪師，僧問：一花開五葉，結果自然成時如何？師曰：脱却籠頭，卸却角䭾。曰：拶出虚空去，處處盡聞香。師曰：雲愁聞鬼哭，雪壓髑髏吟。問：和尚未見谷隱時一句作麽生道？師曰：步步登山遠。曰：見後如何？師曰：驅驅信馬蹄。
明州仗錫山修己禪師，與淨山遠公遊。嘗卓庵廬山佛手巖。後至四明山心，獨居十餘載，虎豹爲鄰。嘗曰：羊腸鳥道無人到，寂寞雲中一箇人。爾後道俗聞風而至，遂成禪林。僧問：如何是無縫塔？師曰：四稜著地。曰：如何是塔中人？師曰：高枕無憂。問：如何是祖師西來意？師曰：舶船過海，赤脚回鄉。
唐州大乘山德遵禪師，問谷隱曰：古人索火，意旨如何？曰：任他滅。師曰：滅後如何？曰：初三十一。師曰：恁麽則好時節也。曰：汝見甚麽道理？師曰：今日一場困。隱便打。師乃有頌曰：索火之機實快哉，藏鋒妙用少人猜。要會我師親的旨，紅爐火盡不添柴。僧問：世界圓融一句，請師道。師曰：團團七尺餘。問：如何是祖師西來意？師曰：鼻大眼深。上堂：上來又不問，下去又不疑。不知是不是，是卽也大奇。便下座。
荆南府竹園法顯禪師，僧問：如何是佛？師曰：好手畫不成。問：如何是道？師曰：交横十字。曰：如何是道中人？師曰：往往不相識。
彭州永福院延照禪師，僧問：如何是彭州境？師曰：人馬合雜。僧以手作拽弓勢，師拈棒。僧擬議，師便打。
安吉州景清院居素禪師，僧問：卽此見聞非見聞，爲甚麽法身有三種病，二種光？師曰：填凹就缺。問：承和尚有言，寰中天子勑，塞外將軍令，如何是塞外將軍令？師曰：揭。曰：其中事如何？師曰：蹴。曰：莫便是和尚爲人處也無？師彈指一下。問：遠遠投師，乞師一接。師曰：新羅人打皷。曰：如何領會？師曰：舶主未曾逢。問：如何是末上一句？師曰：金剛樹下。曰：如何是末後一句？師曰：拘尸城邊。曰：向上更有事也無？師曰：有。曰：如何是向上事？師曰：波旬拊掌呵呵笑，迦葉擡頭不識人。
處州仁壽嗣珍禪師，僧問：知師已得禪中旨，當陽一句爲誰宣？師曰：土雞瓦犬。曰：如何領會？師曰：門前不與山童掃，任意松釵滿路岐。上堂：明明無悟，有法卽迷。日上無雲，麗天普照。眼中無翳，空本無花。無智人前，不得錯舉。參！
越州雲門顯欽禪師，上堂，良久曰：好箇話頭，若到諸方，不得錯舉。便下座。
果州永慶光普禪師，初問谷隱：古人道，來日大悲院裏有齋。意旨如何？曰：日出隈陽坐，天寒不舉頭。師入室次，隱曰：適來因緣汝作麽生會？師曰：會則途中受用，不會則世諦流布。曰：未在更道。師拂袖便出。住後，僧問：如何是佛法大意？師曰：蜀地用鑌鐵。
駙馬都尉李遵勗居士，謁谷隱，問出家事。隱以崔趙公問徑山公案答之。公於言下大悟，作偈曰：學道須是鐵漢，著手心頭便判。直趣無上菩提，一切是非莫管。公一日與堅上座送别，公問：近離上黨，得屆中都，方接麈談，遽回虎錫。指雲屏之翠嶠，訪雪嶺之清流。未審此處彼處，的的事作麽生？座曰：利劔拂開天地静，霜刀纔舉斗牛寒。公曰：恰值今日耳聵。座曰：一箭落雙鵰。公曰：上座爲甚麽著草鞋睡？座以衣袖一拂，公低頭曰：今日可謂降伏也。座曰：普化出僧堂。公臨終時，膈胃躁熱，有尼道堅謂曰：衆生見劫盡，大火所燒時，都尉切宜照管主人公。公曰：大師與我煎一服藥來。堅無語。公曰：這師姑藥也不會煎得。公與慈明問答罷，泊然而終。語見慈明傳中。
英公夏竦居士，字子喬。自契機於谷隱，日與老衲遊。偶上藍溥禪師至，公問：百骸潰散時，那箇是長老自家底？藍曰：前月二十離蘄陽。公休去。藍却問：百骸潰散時，那箇是相公自家底？公便喝。藍曰：喝則不無，畢竟那箇是相公自家底？公對以偈曰：休認風前第一機，太虚何處著思惟。山僧若要通消息，萬里無雲月上時。藍曰：也是弄精魂。
東京華嚴道隆禪師，初參石門徹和尚，問曰：古者道，但得隨處安閑，自然合他古轍。雖有此語，疑心未歇時如何？門曰：知有乃可隨處安閑。如人在州縣住，或聞或見，千奇百怪，他總將作尋當。不知有而安閑，如人在村落住，有少聲色則驚怪傳説。師於言下有省。門盡授其洞上厥旨，後爲廣慧嗣。一日，福嚴承和尚問曰：禪師親見石門，如何却嗣廣慧？師曰：我見廣慧，渠欲剃髮，使我擎凳子來。慧曰：道者，我有凳子詩聽取。乃曰：放下便平穩。我時便肯伊。因敍在石門處所得，廣慧曰：石門所示，如百味珍羞，祇是飽人不得。師至和初游京，客景德寺，日縱觀都市，歸常二皷。一夕不得入，卧於門之下。仁宗皇帝夢至寺門，見龍蟠地，驚覺。中夜遣中使視之，覩師熱睡鼻鼾，撼之驚矍，問名歸奏。帝聞名道隆，乃喜曰：吉徵也。明日召至便殿，問宗旨。師奏對詳允，帝大悦。後以偈句相酬唱，絡繹於道，或入對留宿禁中，禮遇特厚，賜號應制明悟禪師。皇祐間，詔大覺璉禪師於化成殿演法，召師問話，機鋒迅捷，帝大悦，侍衞皆山呼。師卽奏疏舉璉自代，禁林待問，秘殿譚禪，乞歸廬山。帝覽表不允。有旨：於曹門外建精舍延師，賜號華嚴禪院。開堂，僧問：如何是道？師曰：高高低低。曰：如何是道中人？師曰：脚瘦草鞋寬。師年八十餘，示寂於盛暑。安坐七日，手足柔和。全身塔于寺之東。
臨江軍慧力慧南禪師，僧問：師唱誰家曲，宗風嗣阿誰？師曰：鐵牛不喫欄邊草，直上須彌頂上眠。曰：恁麽則昔日汝陽親得旨，臨江今日大敷揚。師曰：禮拜了退。問：如何是佛？師曰：頭大尾小。曰：未曉玄言，乞師再指。師曰：眉長三尺二。曰：恁麽則人人皆頂戴，見者盡攢眉。師長嘘一聲，僧拍一拍便禮拜。師曰：一任𨁝跳。
汝州廣慧德宣禪師，僧問：祖祖相傳傳祖印，師今得法嗣何人？師曰：仲氏吹塤，伯氏吹箎。曰：恁麽則廣慧的子，首山親孫也。師曰：椽塠裏坐地，不打闍黎。
文公楊億居士，字大年。幼舉神嬰，及壯負才名而未知有佛。一日過同僚，見讀金剛經，笑且罪之，彼讀自若。公疑之曰：是豈出孔孟之右乎？何佞甚！因閲數板，懵然始少敬信。後會翰林李公維，勉令參問。及由秘書監出守汝州，首謁廣慧。慧接見，公便問：布鼓當軒擊，誰是知音者？慧曰：來風深辨。公曰：恁麽則禪客相逢祇彈指也。慧曰：君子可入。公應喏喏。慧曰：草賊大敗。夜語次，慧曰：秘監曾與甚人道話來？公曰：某曾問雲巖諒監寺：兩箇大虫相齩時如何？諒曰：一合相。某曰：我祇管看。未審恁麽道還得麽？慧曰：這裏卽不然。公曰：請和尚别一轉語。慧以手作拽鼻勢，曰：這畜生更𨁝跳在。公於言下脱然無疑。有偈曰：八角磨盤空裏走，金毛師子變作狗。擬欲將身北斗藏，應須合掌南辰後。復抒其師承密證，寄李翰林曰：病夫夙以頑惷，獲受奬顧。預聞南宗之旨，久陪上國之游。動静咨詢，周旋策發，俾其刳心之有詣，牆面之無慙者，誠出於席間牀下矣。矧又故安公大師每垂誘導，自雙林滅影，隻履西歸，中心浩然，罔知所止。仍歲沈痾，神慮迷恍，殆及小間，再辨方位。又得雲門諒公大士見顧蓬蒿，諒之旨趣，正與安公同轍，並自廬山雲居歸宗而來，皆是法眼之流裔。去年假守兹郡，適會廣慧禪伯，實承嗣南院念，念嗣風穴，穴嗣先南院，南院嗣興化，興化嗣臨濟，臨濟嗣黄檗，黄檗嗣百丈，丈嗣馬祖，祖出讓和尚，讓卽曹溪之長謫也。齋中務簡，退食之暇，或坐邀而至，或命駕從之。請扣無方，蒙滯頓釋。半歲之後，曠然弗疑。如忘忽記，如睡忽覺。平昔礙膺之物，嚗然自落。積劫未明之事，廓爾現前。固亦決擇之洞分，應接之無蹇矣。重念先德，率多參尋。如雪峯九上洞山，三到投子，遂嗣德山；臨濟得法於大愚，終承黄檗；雲巖多蒙道吾訓誘，乃爲藥山之子；丹霞親承馬祖印可，而終作石頭之裔。在古多有，於理無嫌。病夫今繼紹之緣，實屬於廣慧；而提激之自，良出於鼇峯也。欣幸！欣幸！公問廣慧曰：承和尚有言，一切罪業，皆因財寶所生，勸人疏於財利。況南閻浮提衆生，以財爲命，邦國以財聚人，教中有財法二施，何得勸人疏財乎？慧曰：幡竿尖上鐵龍頭。公曰：海壇馬子似驢大。慧曰：楚雞不是丹山鳳。公曰：佛滅二千歲，比丘少慚愧。公置一百問，請廣慧答。慧一一答回。公問李都尉曰：釋迦六年苦行，成得甚麽事？尉曰：擔折知柴重。公因微恙，問環大師曰：某今日忽違和，大師慈悲，如何醫療？環曰：丁香湯一盌。公便作吐勢，環曰：恩愛成煩惱。環爲煎藥次，公叫曰：有賊！環下藥於公前，叉手側立。公瞠目眎之曰：少叢林漢。環拂袖而出。又一日，問曰：某四大將欲離散，大師如何相救？環乃槌胸三下。公曰：賴遇作家。環曰：幾年學佛法，俗氣猶未除。公曰：禍不單行。環作嘘嘘聲。公書偈遺李都尉曰：漚生與漚滅，二法本來齊。欲識真歸處，趙州東院西。尉見遂曰：泰山廟裏賣紙錢。尉卽至，公已逝矣。
洪州翠巖可真禪師，福州人也。嘗參慈明，因之金鑾同善侍者坐夏。善乃慈明高第，道吾真、楊岐會皆推伏之。師自負親見慈明，天下無可意者。善與語，知其未徹，笑之。一日山行，舉論鋒發。善拈一片瓦礫，置磐石上，曰：若向這裏下得一轉語，許你親見慈明。師左右視，擬對之。善叱曰：竚思停機，情識未透，何曾夢見？師自愧悚，卽還石霜。慈明見來，叱曰：本色行脚人，必知時節，有甚急事，夏未了早已至此？師泣曰：被善兄毒心，終礙塞人，故來見和尚。明遽問：如何是佛法大意？師曰：無雲生嶺上，有月落波心。明嗔目喝曰：頭白齒豁，猶作這箇見解，如何脱離生死？師悚然，求指示。明曰：汝問我。師理前語問之。明震聲曰：無雲生嶺上，有月落波心。師於言下大悟。師爽氣逸出，機辯迅捷，叢林憚之。
住翠巖日，僧問：如何是佛？師曰：同坑無異土。問：如何是祖師西來意？師曰：深耕淺種。問：如何是學人轉身處？師曰：一堵牆，百堵調。曰：如何是學人著力處？師曰：千日斫柴一日燒。曰：如何是學人親切處？師曰：渾家送上渡頭船。問：利人一句，請師垂示？師曰：三脚蝦蟇飛上天。曰：前村深雪裏，昨夜一枝開。師曰：飢逢王饍不能饗。問：如何是道？師曰：出門便見。曰：如何是道中人？師曰：擔枷過狀。上堂：先德道，此事如爆龜文，爆卽成兆，不爆成鈍。爆與不爆，直下便捏。上藍卽不然，無固無必，虚空走馬，旱地行船，南山起雲，北山下雨。遂拈拄杖曰：拄杖子變作天大將軍，巡歷四天下。有守節不守節，有戒行無戒行，一時奏與天帝釋。乃喝一喝曰：丈夫自有衝天志，莫向如來行處行。卓一下上堂，舉龍牙頌曰：學道如鑽火，逢煙未可休。直待金星現，歸家始到頭。神鼎曰：學道如鑽火，逢煙卽便休。莫待金星現，燒脚又燒頭。師曰：若論頓也，龍牙正在半途。若論漸也，神鼎猶少悟在。於此復且如何？諸仁者，今年多落葉，幾處掃歸家。上堂：臨陣抗敵，不懼生死者，將軍之勇也。入山不懼虎兕者，獵人之勇也。入水不懼蛟龍者，漁人之勇也。作麽生是衲僧之勇？拈拄杖曰：這箇是拄杖子，拈得、把得、動得，三千大千世界，一時摇動；若拈不得，把不得，動不得，文殊自文殊，解脱自解脱。參！
上堂，舉：僧問巴陵：如何是道？陵曰：明眼人落井。又問寶應：如何是道？應曰：五鳳樓前。又問首山：如何是道？山曰：脚下深三尺。此三轉語，一句壁立千仞，一句陸地行船，一句賓主交參。諸人莫有揀得者麽？出來道看。如無，且行羅漢慈，破結賊故。行菩薩慈，安衆生故。行如來慈，得如相故。問：如何是佛法大意？師曰：五通賢聖。曰：學人不會。師曰：舌至梵天。師將入滅，示疾甚勞苦。席藁于地，轉側不少休。喆侍者垂泣曰：平生訶佛駡祖，今何爲乃爾？師熟視，訶曰：汝亦作此見解邪？卽起趺坐，呼侍者燒香，煙起遂示寂。
蔣山贊元覺海禪師，婺州義烏人。姓傅氏，乃大士之裔也。夙修種智，隨願示生。父母感祥，閭里稱異。三歲出家，七歲爲僧。十五游方，遠造石霜，陞於丈室。慈明一見曰：好好著槽廠。師遂作驢鳴。明曰：真法器耳。俾爲侍者。二十年中，運水般柴，不憚寒暑，悉己躬親。求道後出世蘇臺、天峯、龍華、白雲，府帥請居誌公道場，提綱宗要，機鋒迅敏，解行相應，諸方推服。丞相王公安石重師德望，特奏章服師號。公又堅辭鼎席，結廬定林山中，與師蕭散林下，清談終日。贈師頌曰：不與物違真道廣，每隨緣起自禪深。舌根已淨誰能壞，足跡如空我得尋。此亦明世希有事也。僧問：如何是和尚家風？師曰：東壁打西壁。曰：客來如何祇待？師曰：山上樵，井中水。問：如何是諸佛出身處？師曰：驢胎馬腹。問：魯祖面壁，意旨如何？師曰：住持事繁。問：如何是大善知識？師曰：屠牛剥羊。曰：爲甚麽如此？師曰：業在其中。上堂：這箇若是，如虎戴角。這箇若不是，唤作甚麽？良久曰：餧驢餧馬，珍重！元祐元年，師乃遷化。丞相王公慟哭于塔，讚師真曰：賢哉人也！行厲而容寂，知言而能默。譽榮弗喜，辱毁弗戚。弗矜弗克，人自稱德。有緇有白，來自南北。弗順弗逆，弗抗弗抑。弗觀汝華，唯食己實。孰其嗣之，我有遺則。
瑞州武泉山政禪師，僧問：如何是佛法大意？師曰：衣成人，水成田。上堂：黄梅席上，海衆千人。付法傳衣，碓坊行者。是則紅日西昇，非則月輪東上。參！
南嶽雙峯寺省回禪師，上堂：南番人泛船，塞北人摇艣。波斯入大唐，須彌山作舞。是甚麽説話？師元豐六年九月十七日淨髮，沐浴辭衆。偈曰：九十二光陰，分明對衆説。遠洞散寒雲，幽牎度殘月。言訖坐逝。荼毗齒頂不壞，上有五色異光。
洪州大寧道寬禪師，僧問：飲光正見，爲甚麽見拈花却微笑？師曰：忍俊不禁。問：丹霞燒木佛，院主爲甚麽眉鬚墮落？師曰：賊不打貧兒家。問：既是一真法界，爲甚麽却有千差萬别？師曰：根深葉茂。僧打圓相曰：還出得這箇也無？師曰：弄巧成拙。問：如何是前三三，後三三？師曰：數九不到九。問：如何是佛法大意？師曰：點茶須是百沸湯。曰：意旨如何？師曰：喫盡莫留滓。有僧造師之室，問：如何是露地白牛？師以火筯插火爐中，曰：會麽？曰：不會。師曰：頭不欠，尾不剩。師在同安日，時有僧問：既是同安，爲甚麽却有病僧化去？師曰：布施不如還却債。上堂：少林妙訣，古佛家風。應用隨機，卷舒自在。如拳作掌，開合有時。似水成漚，起滅無定。動静俱顯，語默全彰。萬用自然，不勞心力。到這裏唤作順水放船，且道逆風舉棹，誰是好手？良久曰：弄潮須是弄潮人。喝一喝曰：珍重！上堂：無念爲宗，無住爲本。真空爲體，妙有爲用。所以道，盡大地是真空，徧法界是妙有。且道是甚麽人用得，四時運用，日月長明，法本不遷，道無方所，隨緣自在，逐物昇沈。此土他方，入凡入聖。雖然如是，且道入鄉隨俗一句作麽生道？良久曰：西天梵語，此土唐言。
潭州道吾悟真禪師，上堂：古今日月，依舊山河。若明得去，十方薄伽梵，一路湼槃門。若明不得，謗斯經故，獲罪如是。上堂：師子兒哮吼，龍馬駒𨁝跳。古佛鏡中明，三山孤月皎。遂作舞，下座。上堂，舉：洞山道：五臺山上雲蒸飯，佛殿堦前狗尿天。刹竿頭上煎䭔子，三箇猢猻夜簸錢。老僧卽不然。三面狸奴脚踏月，兩頭白牯手拏煙。戴冠碧兔立庭栢，脱殼烏龜飛上天。老僧葛藤盡被汝諸人覷破了也。洞山老人，甚是奇特。雖然如是，祇行得三步四步，且不過七跳八跳。且道誵訛在甚麽處？老僧今日不惜眉毛，一時布施。良久曰：叮嚀損君德，無言真有功，任從滄海變，終不爲君通。問：凝然便會時如何？師曰：老鼠尾上帶研槌。問：如何是真如體？師曰：夜叉屈膝眼睛黑。曰：如何是真如用？師曰：金剛杵打鐵山摧。問：如何是常照？師曰：針鋒上須彌。曰：如何是寂照？師曰：眉毛裏海水。曰：如何是本來照？師曰：草鞋裏𨁝跳。僧退，師曰：寂照常照本來照，草鞋底下常𨁝跳。更會針鋒上須彌，眉毛中水常渺渺。問：如何是佛？師曰：洞庭無蓋。
上堂：山前麥熟，廬陵米價，鎮州蘿蔔，更有一般。良久曰：時挑野菜和根煑，旋斫生柴帶葉燒。上堂：古人道，認著依前還不是，實難會。土宿頷下髭鬚多，波斯眼深鼻孔大。甚奇怪，歘然透過新羅界。問僧：甚處來？曰：堂中來。師曰：聖僧道甚麽？僧近前不審。師曰：東家作驢，西家作馬。曰：過在甚麽處？師曰：萬里崖州。師不安，僧問：和尚近日尊位如何？師曰：粥飯頭不了事。僧無語。師鳴指一下。
上堂：普化明打暗打，布袋横撒竪撒，石室行者踏碓，因甚志却下脚。問：如何是第一玄？師曰：釋尊光射阿難肩。曰：如何是第二玄？師曰：孤輪衆象攢。曰：如何是第三玄？師曰：泣向枯桑淚漣漣。曰：如何是第一要？師曰：最好精麄照。曰：如何是第二要？師曰：閃電乾坤光晃耀。曰：如何是第三要？師曰：路夾青松老。上堂，舉：僧問首山：如何是佛？山曰：新婦騎驢阿家牽。師曰：手提巴鼻脚踏尾，仰面看天聽流水。天明送出路傍邊，夜静還歸茅屋裏。
蔣山保心禪師，僧問：月未圓時如何？師曰：順數將去。曰：圓後如何？師曰：倒數將來。問：如何是吹毛劔？師曰：黑漆露柱。問：聲色兩字如何透得？師曰：一手吹，一手拍。
洪州百丈惟政禪師，上堂：巖頭和尚用三文錢索得箇妻，祇解撈鰕摝蜆，要且不解生男育女，直至如今，門風斷絶。大衆要識奯公妻麽？百丈今日不惜唇吻，與你諸人注破：蓬鬢荆釵世所稀，布裙猶是嫁時衣。僧問：牛頭未見四祖時，爲甚麽百鳥銜花獻？師曰：有錢千里通。曰：見後爲甚麽不銜花？師曰：無錢隔壁聾。問：達磨未來時如何？師曰：六六三十六。曰：來後如何？師曰：九九八十一。問：如何是祖師西來意？師曰：木耳樹頭生。問：一切法是佛法，意旨如何？師曰：一重山下一重人。問：上行下斆，未是作家。背楚投吴，方爲達士。豈不是和尚語？師曰：是。曰：父財子用也。師曰：汝試用看。僧擬議，師便打。上堂：天台普請，人人知有，南嶽遊山，又作麽生？會則燈籠笑你，不會有眼如盲。
明州香山藴良禪師，僧問：如何是透法身句？師曰：刹竿頭上舞三臺。曰：如何是接初機句？師曰：上大人。曰：如何是末後句？師曰：雙林樹下。問：如何是學人轉身處？師曰：磨坊裏。上堂，良久，呵呵大笑曰：笑箇甚麽？笑他鴻鵠冲天飛，烏龜水底逐魚兒。三箇老婆六隻奶，金剛背上爛如泥。呵呵呵，知不知，東村陳大耆。參！
蘇州南峯惟廣禪師，上堂：一問一答，如鐘含響，似谷應聲。蓋爲事不獲已，且於建化門中，放一線道。若據衲僧門下，天地懸殊，且道衲僧有甚麽長處？良久曰：盡日覓不得，有時還自來。咄！
潭州大潙德乾禪師，僧問：如何是祖師西來意？師曰：水從山上出。曰：意旨如何？師曰：溪澗豈能留？乃曰：山花似錦，文殊撞著眼睛；幽鳥綿蠻，觀音塞却耳際。諸仁者更思量箇甚麽？昨夜三更睡不著，翻身捉得普賢，貶向無生國裏，一覺直至天明。今朝又得與諸人相見説夢。噫！是甚麽説話。卓拄杖，下座。
全州靈山本言禪師，僧問：如何是佛？師曰：誰教汝恁麽問？曰：今日起動和尚也。師曰：謝訪及。
安吉州廣法院源禪師，僧問：如何是祖師西來意？師曰：甎頭瓦片。問：閙中取静時如何？師曰：冤不可結。問：如何是正法眼？師曰：眉毛下。曰：便與麽會時如何？師曰：瞳兒笑點頭。問：如何是向上事？師曰：日月星辰。曰：如何是向下事？師曰：地獄鑊湯。問：萬里無雲時如何？師曰：猢猻忍餓。曰：乞師拯濟。師曰：甚麽火色。問：古人拈槌舉拂，意旨如何？師曰：白日無閑人。曰：如何承當？師曰：如風過耳。問：握劔當胸時如何？師曰：老鴉成隊。曰：正是和尚見處。師曰：蛇穿鼻孔。僧拂袖便出。師曰：大衆相逢。問：從上諸聖向甚麽處行履？師曰：十字街頭。曰：與麽則敗缺也。師曰：知你不到這田地。曰：到後如何？師曰：家常茶飯。問：祖意教意，是同是别？師曰：乾薑附子。曰：與麽則不同也。師曰：冰片雪團。上堂：春雨微微，簷頭水滴，聞聲不悟，歸堂面壁。上堂：若論大道，直教杼山無開口處。你諸人試開口看。僧便問：如何是大道？師曰：擔不起。曰：爲甚麽擔不起？師曰：大道。上堂：若論此事，切莫道著。道著卽頭角生。有僧出曰：頭角生也。師曰：禍事。曰：某甲罪過。師曰：龍頭蛇尾，伏惟珍重！師元豐八年十月十二晚，忽書偈曰：雪鬢霜髭九九年，半肩毳衲盡諸緣。廓然笑指浮雲散，玉兔流光照大千。擲筆而寂。
靈隱德章禪師，初住大相國寺西經藏院。慶曆八年九月一日，仁宗皇帝詔師於延春閣下齋，宣普照大師問：如何是當機一句？師曰：一言迥出青霄外，萬仞峯前嶮處行。曰：作麽生是嶮處行？師便喝。曰：皇帝面前，何得如此？師曰：也不得放過。明年又宣入内齋，復宣普照問：如何是奪人不奪境？師曰：雷驚細草萌芽發，高山進步莫遲遲。曰：如何是奪境不奪人？師曰：戴角披毛異，來往任縱横。曰：如何是人境兩俱奪？師曰：出門天外迥，流山影不真。曰：如何是人境俱不奪？師曰：寒林無宿客，大海聽龍吟。後再宣入化成殿齋，宣守賢問：齋筵大啓，如何報答聖君？師曰：空中求鳥跡。曰：意旨如何？師曰：水内覓魚蹤。師進心珠歌曰：心如意，心如意，任運隨緣不相離。但知莫向外邊求，外邊求，終不是，枉用工夫隱真理，識心珠，光耀日，秘藏深密無形質。拈來掌内衆人驚，二乘精進争能測。碧眼胡鬚指出，臨機妙用何曾失？尋常切忌與人看，大地山河動岌岌。師皇祐二年乞歸山林養老。御批杭州靈隱寺住持，賜號明覺。
蘇州定慧院超信海印禪師，僧問：如何是佛法的的大意？師曰：湘源斑竹杖。曰：意旨如何？師曰：枝枝帶淚痕。問：如何是第一句？師曰：那吒忿怒。曰：如何是第二句？師曰：衲僧罔措。曰：如何是第三句？師曰：西天此土。上堂：泥蛇齩石鼈，露柱啾啾叫。須彌打一棒，閻老呵呵笑。參！上堂：若識般若，卽被般若縛。若不識般若，亦被般若縛。識與不識，拈放一邊，却問諸人，如何是般若體？參堂去！上堂：鶯聲闌，蟬聲急，入水烏龜頭不濕。鷺鷥飛入蘆花叢，雪月交輝俱不及。吽！
洪州泐潭曉月禪師，僧問：修多羅教，如標月指，未審指箇甚麽？師曰：請高著眼。曰：曙色未分人盡望，及乎天曉也尋常。師曰：年衰鬼弄人。
越州姜山方禪師，僧問：如何是不動尊？師曰：單著布衫穿市過。曰：學人未曉。師曰：騎驢踏破洞庭波。曰：透過三級浪，專聽一聲雷。師曰：伸手不見掌。曰：還許學人進向也無？師曰：踏地告虚空。曰：雷門之下，布皷難鳴。師曰：八花毬子上，不用繡紅旗。曰：三十年後，此話大行。師便打。問：蓮花未出水時如何？師曰：穿針嫌眼小。曰：出水後如何？師曰：盡日展愁眉。問：如何是一塵入正受？師曰：蛇銜老鼠尾。曰：如何是諸塵三昧起？師曰：鼈齩釣魚竿。曰：恁麽則東西不辨，南北不分去也。師曰：堂前一盌夜明燈，簾外數莖青瘦竹。問：諸佛未出世時如何？師曰：不識酒望子。曰：出世後如何？師曰：釣魚船上贈三椎。問：如何是佛？師曰：留髭表丈夫。問：奔流度刃，疾燄過風，未審姜山門下還許借借也無？師曰：天寒日短夜更長。曰：錦帳繡鴛鴦，行人難得見。師曰：髑髏裏面氣衝天。僧召和尚，師曰：雞頭鳳尾。曰：諾方泥裏洗，姜山畫將來。師曰：姜山今日爲客，且望闍黎善傳。雖然如是，不得放過。便打。上堂：穿雲不渡水，渡水不穿雲。乾坤把定不把定，虚空放行不放行。横三竪四，乍離乍合，將長補短，卽不問汝諸人，飯是米做一句，要且難道。良久曰：私事不得官酬。上堂：不是道得道不得，諸方盡把爲奇特。寒山燒火滿頭灰，笑駡豐干這老賊。
福州白鹿山顯端禪師，僧問：如何是道？師曰：九州百粤。曰：如何是道中人？師曰：乘肥衣錦。問：如何是大善知識？師曰：持刀按劍。曰：爲甚麽如此？師曰：禮防君子。問：如何是異類？師曰：鴉巢生鳳。上堂：摩騰入漢，肉上剜瘡。僧會來吴，眼中添屑。達磨九年面壁，鬼魅之由。二祖立雪求心，翻成不肖。汝等諸人到這裏，如何吐露？若也道得，海上横行。若道不得，林間獨卧。以拄杖擊禪牀一下。問：如何是無相佛？師曰：灘頭石師子。曰：意旨如何？師曰：有心江上住，不怕浪淘沙。問：凝然湛寂時如何？師曰：不是闍黎安身立命處。曰：如何是學人安身立命處？師曰：雲有出山勢，水無投澗聲。問：如何是教意？師曰：楞伽會上。曰：如何是祖意？師曰：熊耳山前。曰：教意祖意，相去幾何？師曰：寒松連翠竹，秋水對紅蓮。
滁州琅邪山智遷禪師，僧問：如何是琅邪境？師曰：松因有恨蕭疏老，花爲無情取次開。曰：如何是境中人？師曰：髮長僧貌醜。問：如何是和尚爲人句？師曰：眼前三尺雪。曰：莫便是也無？師曰：腦後一枝花。
泉州涼峯洞淵禪師，僧問：如何是湼槃？師曰：刀斫斧劈。曰：如何是解脱？師曰：衫長袴短。問：諸聖不到處，師還知也無？師曰：老來無力下禪牀。問：離四句，絶百非時如何？師曰：柴門草自深。問：狗子還有佛性也無？師曰：松直棘曲。問：如何是佛？師曰：金沙照影。曰：如何是道？師曰：玉女抛梭。曰：佛與道相去幾何？師曰：龜毛長一丈，兔角長八尺。
真州真如院方禪師，參琅邪，唯看柏樹子話。每入室，陳其所見，不容措詞，常被喝出。忽一日大悟，直入方丈曰：我會也。琅邪曰：汝作麽生會？師曰：夜來牀薦暖，一覺到天明。琅邪可之。
宣州興教院坦禪師，永嘉牛氏子。業打銀，因淬礪瓶器有省。卽出家，參琅邪，機語頓契。後依天衣懷禪師，時住興教，擢爲第一座。衣受他請，欲聞州乞師繼之。時刁景純學士守宛陵，衣恐刁涉外議，乃於觀音前祝曰：若坦首座道眼明白，堪任住持，願示夢於刁學士。刁夜夢牛在興教法座上。衣凌晨辭州，刁舉所夢，衣大笑。刁問其故，衣曰：坦首座姓牛，又屬牛。刁就座出帖請之，師受請陞座。有雪竇化主省宗出，問：諸佛未出世，人人鼻孔遼天。出世後爲甚麽杳無消息？師曰：雞足峯前風悄然。宗曰：未在更道。師曰：大雪滿長安。宗曰：誰人知此意，令我憶南泉？拂袖歸衆，更不禮拜。師曰：新興教今日失利。便歸方丈。令人請宗至，師曰：適來錯祗對一轉語，人天衆前何不禮拜蓋覆却？宗曰：大丈夫膝下有黄金，争肯禮拜無眼長老？師曰：我别有語在。宗乃理前語，至未在更道處，師曰：我有三十棒寄你打雪竇。宗乃禮拜。
江州歸宗可宣禪師，漢州人也。壯爲僧，卽出峽依琅邪，一語忽投，羣疑頓息。琅邪可之。未幾，令分座。淨空居士郭功甫過門問道，與厚。及師領歸宗，時功甫任南昌尉，俄郡守恚師不爲禮，捃甚。遂作書寄功甫曰：某世緣尚有六年，奈州主抑逼，當棄餘喘，託生公家，願無見阻。功甫閲書驚喜，且頷之。中夜，其妻夢間見師入其寢，失聲曰：此不是和尚來處。功甫撼而問之，妻詳以告。呼燈取書示之，相笑不已。遂孕，及生，乃名宣老。朞年記問如昔。至三歲，白雲端禪師抵其家，始見之。曰：吾姪來也。雲曰：與和尚相别幾年？宣倒指曰：四年矣。雲曰：甚處相别？曰：白蓮莊上。雲曰：以何爲驗？曰：爹爹媽媽明日請和尚齋。忽聞推車聲，雲問：門外是甚麽聲？宣以手作推車勢。雲曰：過後如何？曰：平地兩條溝。果六周無疾而逝。
秀州長水子璿講師，郡之嘉興人也。自落䰂誦楞嚴不輟。從洪敏法師講至動静二相，了然不生，有省。謂敏曰：敲空擊木，尚落筌蹄。舉目揚眉，已成擬議。去此二途，方契斯旨。敏拊而證之。然欲探禪源，罔知攸往。聞琅邪道重當世，卽趨其席。值上堂次，出問：清淨本然，云何忽生山河大地？琅邪憑陵荅曰：清淨本然，云何忽生山河大地？師領悟，禮謝曰：願侍巾瓶。琅邪謂曰：汝宗不振久矣，宜厲志扶持，報佛恩德，勿以殊宗爲介也。乃如教，再拜以辭。後住長水，承禀日顧衆曰：道非言象得，禪非擬議知。會意通宗，曾無别致。由是二宗仰之。嘗疏楞嚴等經，盛行於世。
南嶽雲峯文悦禪師，南昌徐氏子。初造大愚，聞示衆曰：大家相聚喫莖齏，若唤作一莖齏，入地獄如箭射。便下座。師大駭，夜造方丈，愚問：來何所求？師曰：求心法。愚曰：法輪未轉，食輪先轉。後生趁色力健，何不爲衆乞食？我忍飢不暇，何暇爲汝説禪乎？師不敢違。未幾，愚移翠巖，師納疏罷，復過翠巖求指示。巖曰：佛法未到爛却，雪寒宜爲衆乞炭。師亦奉命，能事罷復造方丈。巖曰：堂司闕人，今以煩汝。師受之不樂，恨巖不去心地。坐後架，桶箍忽散，自架墮落。師忽然開悟，頓見巖用處。走搭伽棃，上寢堂。巖迎笑曰：維那，且喜大事了畢。師再拜，不及吐一辭而去。服勤八年，後出世翠巖。時首座領衆出迎，問曰：德山宗乘卽不問，如何是臨濟大用？師曰：你甚處去來？座擬議，師便掌。座擬對，師喝曰：領衆歸去！自是一衆畏服。
僧問：如何是道？師曰：路不拾遺。曰：如何是道中人？師曰：草賊大敗。僧禮拜，師嘘一聲。問：萬法歸一，一歸何所？師曰：黄河九曲。曰：如何是第一句？師曰：垂手過膝。曰：如何是第二句？師曰：萬里崖州。曰：如何是第三句？師曰：糞箕掃帚。問：如何是深山巖崖佛法？師曰：猢猻倒上樹。問：如何是衲衣下事？師曰：皮裏骨。問：不涉廉纖，請師速道。師曰：須彌山。問：如何是清淨法身？師曰：柴場荻草。上堂：語不離窠道，焉能出蓋纒？片雲横谷口，迷却幾人源。所以道，言無展事，語不投機，承言者喪，滯句者迷。汝等諸人，到這裏憑何話會？良久曰：欲得不招無間業，莫謗如來正法輪。上堂：過去諸佛已滅，未來諸佛未生。正當今日，佛法委在翠巖。放行則隨機利物，把住則瓦解冰消。且道把住好，放行好？良久曰：咄！這野狐精。擊禪牀下座。
上堂：汝等諸人，與麽上來，大似刺腦入膠盆。與麽下去，也是平地喫交，直饒不來不去，朝打三千，暮打八百。上堂：道遠乎哉？觸事而真。聖遠乎哉？體之則神。所以娑婆世界，以音聲爲佛事。香積世界，以香飯爲佛事。翠巖這裏，祇於出入息内供養承事。過現未來，塵沙諸佛，無一空過者。過現未來，塵沙諸佛，是翠巖侍者，無一不到。如一不到，三十拄杖。諸上座還會麽？將此深心奉塵刹，是則名爲報佛恩。
上堂：有情之本，依智海以爲源；含識之流，總法身而爲體。祇爲情生智隔，想變體殊；達本情忘，知心體合。諸禪德會麽？古佛與露柱相交，佛殿與燈籠鬭額。若也不會，單重交拆。上堂：竿木隨身，逢場作戲。然雖如是，一手不獨拍，衆中莫有作家禪客，本分衲僧，出來共相唱和。有麽？時有僧出，禮拜，師曰：依俙似曲纔堪聽，又被風吹别調中。便下座。
上堂：天明平旦，萬事成辦。北俱盧洲長粳米飯。下座。上堂：有佛處不得住，無佛處急走過。你等諸人，横擔拄杖，向甚麽處行脚？良久曰：東勝身洲持鉢，西瞿耶尼喫飯。上堂：假使心通無量時，歷劫何曾異今日？且道今日事作麽生？良久曰：烏龜鑽破壁。上堂：見聞覺知無障礙，聲香味觸常三昧。衲僧道，會也，山是山，水是水，飢來喫飯，困來打睡。忽然須彌山𨁝跳入你鼻孔裏，摩竭魚穿你眼睛中，作麽生商量？良久曰：參堂去！
上堂：一刀兩段，未稱宗師。就下平高，固非作者。翠巖到這裏，口似匾擔，你等諸人作麽生商量？良久曰：欲得不招無間業，莫謗如來正法輪。上堂：若見諸相非相，卽山河大地，並無過咎。諸上座終日著衣喫飯，未曾齩著一粒米，未曾挂著一縷絲，便能變大地作黄金，攪長河爲酥酪。然雖如是，著衣喫飯卽不無，衲僧門下汗臭氣也未夢見在。上堂：普賢行，文殊智，補陁巖上清風起，瞎驢趁隊過新羅，吉獠舌頭三千里。上堂，拈起拄杖曰：掌鉢盂向香積世界，爲甚麽出身無路？挑日月於拄杖頭上，爲甚麽有眼如盲？直得風行草偃，響順聲和，無纖芥可留，猶是交争底法。作麽生是不交争底法？卓拄杖下座。
上堂：臨濟先鋒，放過一著，德山後令，且在一邊。獨露無私一句作麽生道？良久曰：堪嗟楚下鍾離昧。以拂子擊禪牀，下座。上堂：教中道，種種取捨，皆是輪回。未出輪回而辨圓覺，彼圓覺性卽同流轉。若免輪回，無有是處？你等諸人，到這裏且作麽生辨圓覺？良久曰：荷葉團團團似鏡，菱角尖尖尖似錐。以拂擊禪牀。
上堂：古人道，山河石壁，不礙眼光。師曰：作麽生是眼？拈拄杖打禪牀一下，曰：須彌山百雜碎卽不問，你且道娑竭羅龍王年多少？俗士問：如何是佛？師曰：著衣喫飯量家道。曰：恁麽則退身三步，叉手當胸去也。師曰：醉後添杯不如無。小參，舉百丈歲夜示衆曰：你這一隊後生，經律論固是不知，入衆參禪禪又不會，臈月三十日，且作麽生折合去！師曰：灼然！諸禪德，去聖時遥，人心澹泊，看却今時叢林，更是不得所在之處，或聚徒三百五百，浩浩地祇以飯食豐濃、寮舍穩便爲旺化。中間孜孜爲道者無一人。設有十箇五箇，走上走下，半青半黄，會卽總道我會，各各自謂握靈蛇之珠，孰肯知非；及乎挨拶鞭逼將來，直是萬中無一。苦哉！苦哉！所謂般若叢林歲歲凋，無明荒草年年長。就中今時後生，纔入衆來，便自端然拱手，受他别人供養，到處菜不擇一莖，柴不般一束，十指不沾水，百事不干懷。雖則一期快意，争柰三塗累身。豈不見教中道，寧以熱鐵纒身，不受信心人衣，寧以洋銅灌口，不受信心人食。上座若也是去，直饒變大地作黄金，攪長河爲酥酪，供養上座，未爲分外。若也未是，至於滴水寸絲，便須披毛戴角，牽犂拽杷，償他始得。不見祖師道，入道不通理，復身還信施。此是決定底事，終不虚也。諸上座，光陰可惜，時不待人。莫待一朝眼光落地，緇田無一簣之功，鐵圍陷百刑之痛。莫言不道。珍重！
蘇州瑞光月禪師，僧問：俱胝一指，意旨如何？師曰：月落三更穿市過。
瑞州洞山子圓禪師，上堂，有僧出抛下坐具。師曰：一釣便上。僧提起坐具。師曰：弄巧成拙。僧曰：自古無生曲，須是遇知音。師曰：波斯入唐土。僧大笑歸衆。
南嶽福嚴保宗禪師，上堂：世尊周行七步，舉足全乖。目顧四方，觸途成滯。金襴授去，殃及兒孫。玉偈傳來，挂人脣吻。風幡悟性，未離色塵。鉢水投針，全成管見。祖師九年面壁，不見纖毫。盧公六代傳衣，圖他小利。江西一喝，不解慎初。德嶠全施，未知護末。南山鼈鼻，謾指蹤由。北院枯松，徒彰風彩。雲門顧鑒，落二落三。臨濟全提，錯七錯八。若説君臣五位，直如紙馬過江。更推賓主交參，恰似泥人澡洗。獨超象外，且非捉兔之鷹。混迹塵中，未是齩豬之狗。何異趒坑墮壍，正是避溺投罝。如斯之解，正在常途。出格道人，如何話會？豈不見陶潛俗子尚自覩事見機。而今祖室子孫，不可皮下無血。喝一喝。
郢州大陽如漢禪師，僧問：如何是敲磕底句？師曰：檻外竹摇風，驚起幽人睡。曰：觀音門大啓也。師曰：師子齩人。廼曰：聞聲悟道，失却觀音眼睛。見色明心，昧了文殊巴鼻。一出一入，半開半合。泥牛昨夜遊滄海，直至如今不見回。咄！
東京淨因院道臻淨照禪師，僧問：如何是佛？師曰：朝裝香，暮换水。問：如何是觀音妙智力？師曰：河南犬吠，河北驢鳴。上堂，拈拄杖曰：楖栗木杖子，善能談佛祖。聾人既得聞，瘂人亦解語。指白石爲玉，點黄金爲土。便恁麽會去，他家未相許。不相許，莫莽鹵。南街打皷北街舞。
廬州興化仁岳禪師，泉南人也。僧問：如何是佛法大意？師曰：臨濟問黄檗。曰：學人不會。師曰：三回喫棒來。問：如何是和尚家風？師曰：曲録禪牀。曰：客來如何祇待？師曰：拄杖子。問：一大藏教盡是名言，離此名言，如何指示？師曰：癩馬揩枯柳。曰：學人不會。師曰：駱駝好喫鹽。曰：畢竟如何？師曰：鐵鞭指處馬空嘶。
荆門軍玉泉謂芳禪師，僧問：從上諸聖，以何法示人？師拈起拄杖，僧曰：學人不會。師曰：兩手分付。僧擬議，師便打。
宿州定林惠琛禪師，僧問：如何是道？師曰：祇在目前。僧曰：爲甚麽不見？師曰：瞎。
秀州本覺若珠禪師，僧問：如何是道？師舉起拳，僧曰：學人不會。師曰：拳頭也不識。上堂：説佛説祖，埋没宗乘。舉古談今，淹留衲子。撥開上路，誰敢當頭。齊立下風，不勞拈出。無星秤子，如何辨得斤兩？若也辨得，須彌祇重半銖。若辨不得，拗折秤衡，向日本國與諸人相見。
東京華嚴普孜禪師，僧問：如何是賓中賓？師曰：客路如天遠。曰：如何是賓中主？師曰：侯門似海深。曰：如何是主中主？師曰：寰中天子勑。曰：如何是主中賓？師曰：塞外將軍令。乃曰：賓中問主，互换機鋒。主中問賓，同生同死。主中辨主，飲氣吞聲。賓中覓賓，白雲萬里。故句中無意，意在句中。於斯明得，一雙孤鴈撲地高飛。於斯未明，一對鴛鴦池邊獨立。知音禪客，相共證明。影響異流，切須子細。良久曰：若是陶淵明，攢眉便歸去。
南康軍清隱院惟湜禪師，僧問：如何是道？師曰：斜街曲巷。曰：如何是道中人？師曰：百藝百窮。
潭州衡嶽寺奉能禪師，上堂：宗風纔舉，萬里雲收。法令若行，千峯寒色。須彌頂上，白浪滔天。大海波中，紅塵滿地。應思黄梅昔日，少室當年，不能退己讓人，遂使舂糠荅志，斷臂酬心。何似衡嶽這裏，山畬粟米飯，一桶没鹽羹。苦樂共住，隨高就低。且不是南頭買貴，北頭賣賤。直教文殊稽首，迦葉攢眉，龍樹馬鳴吞聲飲氣。目連鶖子且不能爲。爲甚如此。諦觀法王法，法王法如是。
滁州琅邪方鋭禪師，上堂：造化無生物之心，而物物自成。雨露非潤物之意，而靈苗自榮。所以藥劑不食而病自損，良師不親而心自明。故知妙慧靈光，不從緣得。到這裏方許你進步，琅邪與你别作箇相見。還有麽？若無，不可壓良爲賤。
郢州興陽山希隱禪師，僧問：如何是懸崖撒手底句？師曰：明月照幽谷。曰：如何是絶後再蘇底句？師曰：白雲生太虚。曰：恁麽則樵夫出林丘，處處歌春色。師曰：是人道得。上堂：了見不見，見了未了。路上行人，林間宿鳥。月裏塔高十二層，天外星躔五百杪。要會麽？手執夜明符，幾箇知天曉。參！
明州瑞巖智才禪師，僧問：如何是截斷衆流句？師曰：好。曰：如何是隨波逐浪句？師曰：隨。曰：如何是函蓋乾坤句？師曰：合。曰：三句蒙師指，如何辨古今？師曰：向後不得錯舉。上堂：天平等故常覆，地平等故常載，日月平等故四時常明，湼槃平等故聖凡不二，人心平等故高低無諍。拈拄杖卓一下，曰：諸禪者，這拄杖子晝夜爲諸人説平等法門，還聞麽？若聞去，敢保諸人行脚事畢。若言不聞，亦許諸人頂門眼正。何故？是法平等，無有高下，是名阿耨多羅三藐三菩提。良久，笑曰：向下文長。
潤州普慈院崇珍禪師，僧問：如何是普慈境？師曰：出門便見鶴林山。曰：如何是境中人？師曰：入門便見珍長老。
太平州瑞竹仲和禪師，僧問：得坐披衣人盡委，向上宗乘事若何？師曰：但知冰是水。曰：更有事也無？師曰：休問水成冰。曰：弄潮須是弄潮人。師曰：這僧從浙中來。
潤州金山懷賢圓通禪師，僧問：師揚宗旨，得法何人？師拈起拂子。僧曰：鐵甕城頭曾印證。碧溪崖畔祖燈輝。師拂一拂，曰：聽事不真，唤鐘作甕。
越州石佛寺顯忠祖印禪師，僧問：如何是不動尊？師曰：熱鏊上猢猻。曰：如何是千百億化身？師曰：添香换水，點燈掃地。曰：如何是毗盧師法身主？師曰：繫馬柱。曰：有甚麽交涉？師曰：縛殺這漢。問：會殺佛祖底始是作家。如何是殺佛祖底劔？師曰：不斬死漢。曰：如何是和尚劔？師曰：令不重行。問：如何是相生？師曰：山河大地。曰：如何是想生？師曰：兔子望月。曰：如何是流注生？師曰：無間斷。曰：如何是色空？師曰：五彩屏風。上堂：咄咄咄！海底魚龍盡枯竭，三脚蝦蟇飛上天，脱殻烏龜火中活。上堂：點時不到，皂白未分。到時不點，和泥合水。露柱𨁝跳入燈籠裏，卽且從他。汝眉毛因甚麽却拖在脚跟下，直饒於此明得，也是猢猻戴席帽。於此未明，何異曲蟮穿靴。然雖如此，笑我者多，哂我者少。
杭州淨住院居説真淨禪師，參達觀，遂問曰：某甲經論粗明，禪直不信，願師決疑。觀曰：既不信禪，豈可明經？禪是經綱，經是禪網。提綱正網，了禪見經。師曰：爲某甲説禪看。觀曰：向下文長。師曰：若恁麽，經與禪乃一體。觀曰：佛及祖非二心，如手搦拳，如拳搦手。師因而有省，乃成偈曰：二十餘年用意猜，幾番曾把此心灰。而今潦倒逢知己，李白元來是秀才。
安吉州西余山拱辰禪師，上堂：靈雲見華，眼中著翳。玄沙蹙指，體上遭迍。不如且恁麽過時，自然身心安樂。上堂：理因事有，心逐境生。事境俱忘，千山萬水。作麽生得恰好去？良久曰：且莫剜肉成瘡。師有祖源通要三十卷行于世。
蘇州崑山般若寺善端禪師，僧問：有生有滅，盡是常儀。無生無滅時如何？師曰：崑崙著靴空中立。曰：莫便是爲人處也無？師曰：石女簪花火裏眠。曰：大衆證明。師曰：更看泥牛鬭入海。
節使李端愿居士，兒時在館舍，常閲禪書。長雖婚宦，然篤志祖道，遂於後圃築室類蘭若，邀達觀處之。朝夕咨參，至忘寢食。觀一日視公曰：非示現力，豈致爾哉？柰無箇所入何！公問曰：天堂地獄，畢竟是有是無？請師明説。觀曰：諸佛向無中説有，眼見空花。太尉就有裏尋無，手摣水月。堪笑眼前見牢獄，不避心外聞天堂。欲生殊不知忻怖在心，善惡成境。太尉但了自心，自然無惑。公曰：心如何了？觀曰：善惡都莫思量。公曰：不思量後，心歸何所？觀曰：且請太尉歸宅。公曰：祇如人死後，心歸何所？觀曰：未知生，焉知死？公曰：生則某已知之。觀曰：生從何來？公罔措。觀起揕其胸曰：祇在這裏。更擬思量箇甚麽？公曰：會得也。觀曰：作麽生會？公曰：祇知貪程，不覺蹉路。觀拓開曰：百年一夢，今朝方省。既而説偈曰：三十八歲，懵然無知。及其有知，何異無知。滔滔汴水，隱隱隋堤，師其歸矣，箭浪東馳。
蘇州薦福亮禪師，僧問：不假言詮，請師示誨。師曰：大衆總見汝恁麽問。曰：莫祇這便是也無？師曰：罕逢穿耳客。
台州黄巖保軒禪師，僧問：不欲無言，略憑施設時如何？師曰：知而故犯。僧禮拜，師便打。
安吉州西余師子淨端禪師，本郡人也。姓丘氏。始見弄師子，發明心要，往見龍華，蒙印可。遂旋里。合綵爲師子皮，時被之，因號端師子。丞相章公慕其道，躬請開法吴山，化風盛播。開堂日，僧官宣疏，至推倒回頭，趯飜不托。七軸之蓮經未誦，一聲之漁父先聞。師止之。遂登座拈香，祝聖罷，引聲吟曰：本是瀟湘一鈎客，自西自東自南北。大衆雜然稱善。師顧笑曰：諦觀法王法，法王法如是。便下座。上堂：二月二，禪翁有何謂，春風觸目百花開，公子王孫日日醺醺醉。唯有殿前陳朝檜，不入時人意。禪家流祇這是莫思慮，坦然齋後一甌茶，長連牀上伸脚睡。咄！師到華亭，衆請上堂：靈山師子，雲間哮吼，佛法無可商量。不如打箇筋斗。便下座。問：羚羊未挂角時如何？師曰：怕。曰：既是善知識，因何却怕？師曰：山僧不曾見恁麽差異畜生。
潭州大潙慕喆真如禪師，撫州臨川聞氏子。僧問：趙州庭柏意旨如何？師曰：夜來風色緊，孤客已先寒。曰：先師無此語，又作麽生？師曰：行人始知苦。曰：十載走紅塵，今朝獨露身。師曰：雪上加霜。問：如何是城裏佛？師曰：萬人叢裏不插標。曰：如何是村裏佛？師曰：泥豬疥狗。曰：如何是山裏佛？師曰：絶人往還。曰：如何是教外别傳底一句？師曰：翻譯不出。問：牛頭未見四祖時如何？師曰：寒毛卓竪。曰：見後如何？師曰：額頭汗出。上堂：月生一，天地茫茫誰受屈。月生二，東西南北没巴鼻。月生三，善財特地向南參。所以道，放行也怛薩舒光，把住也泥沙匿曜。且道放行是？把住是？良久曰：圓伊三點水，萬物自尖新。上堂：古佛道，昔於波羅奈轉四諦法輪，墮坑落壍，今復轉最妙無上大法輪，土上加泥。如今還有不歷階梯、獨超物外者麽？良久曰：出頭天外看，誰是箇中人？上堂：阿剌剌是甚麽？翻思當年破竈墮，杖子忽擊著，方知孤負我。以拄杖擊香臺一下曰：墮！墮！上堂：捫空追響，勞汝精神。夢覺覺非，復有何事？德山老人在汝諸人眉毛眼睫上，諸人還覺麽？若也覺去，夢覺覺非；若也未覺，捫空追響，終無了期。直饒向這裏倜儻分明，猶是梯山入貢。還有獨超物外者麽？良久曰：且莫詐明頭。問：大通智勝佛，十劫坐道場。爲甚麽不得成佛道？師曰：苦殺人。
上堂：白雲澹泞，水注滄溟。萬法本閑，復有何事？所以道，也有權，也有實，也有照，也有用。諸人到這裏，如何履踐？良久曰：但有路可上，更高人也行。上堂：山僧本無積畜，且得粥足飯足，困來卽便打眠，一任東卜西卜。上堂：古者道，一釋迦，二元和，三佛陀，自餘是甚麽椀脱丘。慧光卽不然，一釋迦，二元和，三佛陀，總是椀脱丘，諸人還知慧光落處麽？若也知去，許你具鐵眼銅睛。若也不知，莫謂幾經風浪險，扁舟曾向五湖遊。上堂，拈起拄杖曰：一塵纔起，大地全收。卓一下曰：妙喜世界百雜碎，且道不動如來卽今在甚麽處？若人識得，可謂不動步而登妙覺。若也未識，向諸人眉毛眼睫裏湼槃去也。又卓一下。上堂：不用思而知，不用慮而解。廬陵米價高，鎮州蘿蔔大。上堂，拈起拄杖曰：智海拄杖，或作金剛王寶劔，或作踞地師子，或作探竿影草，或不作拄杖用。諸人還相委悉麽？若也委悉去，如龍得水，似虎靠山，出没卷舒，縱横應用。如未相委，大似日中逃影。上堂：十方同聚會，箇箇學無爲。此是選佛場，心空及第歸。慧光門下直拔超升，不歷科目。諸人既到這裏，風雲布地，牙爪已成，但欠雷聲燒尾。如今爲你諸人震忽雷去也。以拄杖擊禪床，下座。師於紹聖二年十月八日，無疾説偈曰：昨夜三更，風雷忽作。雲散長空，前溪月落。良久，别衆趨寂。闍維舍利㪷許，大如豆。目睛齒爪不壞。門弟子分塔于京潭。
南嶽西林崇奥禪師，僧問：一問一答，賓主歷然。不問不答，如何辨别？師曰：坐底坐，立底立。曰：便恁麽會時如何？師曰：舌拄上齶。僧禮拜，師曰：不得諱却。
明州雪竇法雅禪師，僧問：學人不問西來意，乞師方便指迷情。師曰：霹靂過頭猶瞌睡。曰：謝師答話。師曰：再三啓口問何人？曰：争奈學人未禮拜何！師曰：休鈍置。
邵州丞熙應悦禪師，撫之宜黄戴氏子。上堂：我宗無語句，徒勞尋露布。現成公案已多端，那堪更涉他門户。覿面當機直下提，何用波吒受辛苦。咄！
閬州光國文贊禪師，僧問：不二之法，請師速道。師曰：領。曰：恁麽則人人有分也。師曰：了。曰：錦屏天下少，光國世間稀。師曰：退。
蘇州穹窿智圓禪師，上堂：福臻不説禪，無事日高眠。有問祖師意，連擉兩三拳。大衆且道，爲甚麽如此？不合惱亂山僧睡。
桂州壽寧齊曉禪師，上堂：觸目不會道，猶較些子。運足焉知路，錯下名言。諸仁者，山僧今日將錯就錯，汝等諸人，見有眼，聞有耳，嗅有鼻，味有舌，因甚麽却不會？良久曰：武帝求仙不得仙，王喬端坐却昇天。咄！僧問：大衆雲臻，合談何事？師曰：波斯入閙市。曰：恁麽則草偃風行去也。師曰：萬里望鄉關。
福州長慶惠暹文慧禪師，僧問：離上生之寶刹，登延聖之道場。如何是不動尊？師曰：孤舟載明月。曰：忽遇艣棹俱停，又作麽生？師曰：漁人偏愛宿蘆花。問：長期進道西天，以蠟人爲驗，未審此間以何爲驗？師曰：鐵彈子。曰：意旨如何？師曰：大底大，小底小。
福州棲勝繼超禪師，上堂，拈拄杖，良久曰：三世諸佛，盡在這裏𨁝跳。大衆還會麽？過去諸佛説了，未來諸佛未説，現在諸佛今説。敢問諸人，作麽生是説底事？卓一下曰：蘇嚧蘇嚧！
潭州興化紹清禪師，上堂：祖師門下，佛法不存。善法堂前，仁義休説。然雖如是，事無一向。竊聞哀哀父母，生我劬勞。欲報深恩，昊天罔極。髮膚身體，弗敢毁傷。此魯仲尼之孝也。輪轉三界中，恩愛不能捨，棄恩入無爲，真實報恩者。故我大覺世尊，雪山苦行，摩竭成道，往忉利天爲母説法。此釋迦之孝也。得大解脱，運大神通，手擎金錫，掌拓龍盂，詣地獄門，卓然尋省，見其慈母，悲泣無量。此目連之孝也。作麽生是興化之孝？良久曰：興化今日不上天堂，不入地獄，於善法堂中、燈王座上，爲母説法，以報劬勞。且道我母卽今在甚麽處？乃曰：我母生前足善緣，無勞問佛定生天。人間上壽古今少，九十春秋減一年。下座。敢煩大衆燒一炷香，以助山僧報孝。既是山僧之母，爲甚麽却煩諸人燒香？不見道，東家人死，西家人助哀。以手槌胷曰：蒼天！蒼天！
臨江軍慧力善周禪師，上堂：遼天鶻，萬重雲，祇一突，是甚麽？咄！師元祐元年十二月望日，沐浴淨髮，説偈曰：山僧住瑞筠，未嘗形言句。七十三年來，七十三年去。言畢而逝。五日後鬚髮再生。
東京智海普融道平禪師，上堂：山僧不會佛法，爲人總没來由。或時半開半合，或時全放全收。還如萬人叢裏，冷地掉箇石頭，忽然打著一箇，方知觸處周流。上堂：趙州有四門，門門通大道。玉泉有四路，路路透長安。門門通大道，畢竟誰親到？路路透長安，分明進步看。拍膝一下曰：歲晚未歸客，西風門外寒。上堂，舉盤山示衆曰：似地擎山，不知山之孤峻。如石含玉，不知玉之無瑕。古人恁麽説話，大似抱贓叫屈。智海門下，人人慷慨。生擒虎兕，活捉獰龍。眼裏著得須彌山，耳裏著得大海水。遂拈拄杖曰：不是向人誇伎倆，丈夫標致合如斯。卓拄杖，下座。
洪州泐潭景祥禪師，建昌南城傅氏子。僧問：如何是祖師西來意？師曰：十箇指頭八箇丫。問：我手何似佛手？師曰：金鍮難辨。曰：我脚何似驢脚？師曰：黄龍路險。曰：人人有箇生緣，如何是和尚生緣？師曰：把定要津，不通凡聖。中秋上堂：靈山話，曹谿指，放過初生斫額底。未問龍眠老古錐，昨夜三更轉向西。正當恁麽時，有人問如何是月，向明暗未分處道得一句，便與古人共出一隻手。如或未然，寶峯不免依模畫樣，應箇時節。乃打一圓相曰：清光萬古復千古，豈止人間一夜看。師室中問僧：達磨西歸，手𢹂隻履。當時何不兩隻都將去？曰：此土也要留箇消息。師曰：一隻脚在西天，一隻脚在東土。著甚來由？僧無語。問僧：唯一堅密身，一切塵中現。如何是塵中現底身？僧指香爐曰：這箇是香爐。師曰：帶累三世諸佛，生陷地獄。僧罔措，師便打。師不安次，有僧問：和尚近日尊候如何？師曰：土地前燒二陌紙著。師常叉手夜坐，如對大賓。初坐手與趺綴，至五皷必齊膺，因號祥叉手焉。
和州光孝慧蘭禪師，不知何許人也。自號碧落道人。嘗以觸衣書七佛名，叢林稱爲蘭布裩。有擬草庵歌一篇行于世，具載普燈。建炎末逆虜犯淮，執師見酋長。長曰：聞我名否？師曰：我所聞者，唯大宋天子之名。長恚，令左右以鎚擊之。鎚至輙斷壞。長驚異，延麾下敬事之。經旬，師索薪自焚，無敢供者。親拾薪成龕，怡然端坐。煙焰一起，流光四騰，虜跪伏灼膚者多。火絶，得五色舍利，併其骨而北歸。所執僧尼，悉得自便。和人至今詠之。
潭州東明仁仙禪師，開堂日，僧問：世尊出世，梵王前引，帝釋後隨。和尚出世，有何祥瑞？師曰：任是百千諸佛，一時趕向水牯欄裏。曰：有何祥瑞？師曰：山僧不曾眼花。
泗州普照曉欽明悟禪師，僧問：師唱誰家曲，宗風嗣阿誰？師曰：東邊更近東。曰：潙山的子、智海親孫也。師曰：却笑傍人把釣竿。上堂：引手撮空，展轉莫及。飜身擲影，徒自勞形。當面拈來，却成蹉過。畢竟如何？拍禪牀曰：洎合錯商量。
廬山東林自遵正覺禪師，上堂：十五日已前放過一著，十五日已後未可商量。正當十五日，試道一句看。良久曰：山色翠穠春雨歇，柏庭香擁木蘭開。
潭州福嚴寘禪師，上堂：福嚴山上雲，舒卷任朝昏。忽爾落平地，客來難討門。
潭州東明遷禪師，久侍真如，晚居潙山。真如庵忠道者高其風，每叩之。一日閲首楞嚴次，忠問：如我按指，海印發光。佛意如何？師曰：釋迦老子好與二十棒。曰：爲甚麽如此？師曰：用按指作麽？曰：汝暫舉心，塵勞先起又作麽生？師曰：亦是海印發光。
衢州光孝普印慈覺禪師，泉州許氏子。室中問僧：父母未生已前，在甚麽處行履？僧擬對，卽打出。或曰：達磨在你脚下。僧擬看，亦打出。或曰：道！道！僧擬開口，復打出。
杭州慶善院普能禪師，上堂：事不獲已，與諸人葛藤。一切衆生，祇爲心塵未脱，情量不除，見色聞聲，隨波逐浪。流轉三界，汩没四生。致使正見不明，觸途成滯。若也是非齊泯，善惡都忘。坐斷報化佛頭，截却聖凡途路。到這裏方有少許相應。直饒如是，衲僧分上未爲奇特。何故如此？纔有是非，紛然失心。咄！上堂，拈拄杖曰：未入山僧手中，萬法宛然。既入山僧手中，復有何事。良久曰：有意氣時添意氣，不風流處也風流。卓拄杖一下。
杭州靈鳳山萬壽法詮禪師，僧問：如何是佛？師曰：抱樁打拍浮。曰：如何是法？師曰：黄泥彈子。曰：如何是僧？師曰：剃除鬚髮。曰：三寶外，還别有爲人處也無？師舉起一指。僧曰：不會。師曰：指在唯觀月，風來不動幡。上堂：德山棒，臨濟喝，盡是無風波帀帀。燈籠𨁝跳過青天，露柱魂驚頭腦裂。然雖如是，大似食鹽加得渴。喝一喝。
杭州慶善守隆禪師，開堂日，僧問：知師久藴囊中寶，今日當筵略借看。師曰：多少分明。曰：師子吼時全露現，文殊仗劔又如何？師曰：驚殺老僧。問：千佛出世，各有奇祥。和尚今日，以何爲驗？師曰：木人把板雲中拍。曰：意旨如何？師曰：石女拈笙水底吹。上堂：花蔟蔟，錦蔟蔟，鹽醬年來事事足。留得南泉打破鍋，分付沙彌煮晨粥。晨粥一任諸人喫，洗鉢盂一句作麽生會？多少人疑着。
江陵府護國慧本禪師，僧問：有物先天地，無形本寂寥。未審是甚麽物？師曰：一鋌墨。曰：恁麽則耀古照今去也。師曰：作麽生是耀古照今底？僧便喝，師便打。上堂：好箇時節，誰肯承當？苟或無人，不如惜取。良久曰：彈雀夜明珠。
東京淨因蹣庵繼成禪師，袁之宜春劉氏子。上堂，拈拄杖曰：清淨本然，云何忽生山河大地？看看富樓那穿過釋迦老子鼻孔，釋迦老子鑽破虚空肚皮。且道山河大地在甚麽處？擲下拄杖，召大衆曰：虚空翻筋斗，向新羅國裏去也。是你諸人，切忌認葉止啼，刻舟尋劔。上堂：茫茫盡是覓佛漢，舉世難尋閑道人。棒喝交馳成藥忌，了亡藥忌未天真。上堂：崑崙奴著鐵袴，打一棒行一步，争似火中釣鼈，日裏藏冰。陰影間飜魍魎，虚空縛殺麻繩。上堂：狹路相逢且莫疑，電光石火已遲遲。若教直下三心徹，祇在如今一餉時。到這裏，直使問來荅去，火迸星飛，互换主賓，照用得失。波飜嶽立，玉轉珠回，衲僧面前了無交涉。豈不見拈花鷲嶺，獨許飲光，問疾毗耶，誰當金粟？那知微笑已成途轍，縱使默然，未免風波。要須格外相逢，始解就中穎契。還會麽？一曲寥寥動今古，洛陽三十六峯西。
上堂：舉不顧，卽差互。擬思量，何劫悟？大衆，枯桑知天風，是顧不顧？海水知天寒，是思不思？且唤甚麽作悟底道理？兔角杖頭挑法界，龜毛拂子舞三臺。上堂：鼻裏音聲耳裏香，眼中鹹淡舌玄黄。意能覺觸身分别，冰室如春九夏涼。如斯見得，方知男子身中入定時，女子身中從定出。葵花隨日轉，犀紋翫月生。香楓化老人，螟𧕅成蜾𧕳。若也不知，苦哉！佛陀耶許你具隻眼。上堂：一念心清淨，佛居魔王殿。一念惡心生，魔王居佛殿。懷禪師曰：但恁麽信去，唤作脚踏實地而行。終無别法，亦無别道理。老僧恁麽舉了，祇恐你諸人見兔放鷹，刻舟求劔。何故？功德天、黑暗女，有智主人，二俱不受。上堂，舉汾陽拈拄杖示衆曰：三世諸佛在這裏，爲汝諸人無孔竅。遂走向山僧拄杖裏去，强生節目。師曰：汾陽與麽示徒，大似擔雪填井，傍若無人。山僧今日爲汝諸人出氣。拈起拄杖曰：三世諸佛不敢强生節目，却從山僧拄杖裏走出，向諸人道，我不敢輕於汝等，汝等皆當作佛。説是語已，翻筋斗向拘尸羅城裏去也。擲下拄杖曰：若到諸方，分明舉似。
師同圓悟、法真、慈受并十大法師、禪講千僧，赴太尉陳公良弼府齋。時徽宗皇帝私幸觀之，太師魯國公亦與焉。有善華嚴者，乃賢首宗之義虎也。對衆問諸禪曰：吾佛設教，自小乘至于圓頓，掃除空有，獨證真常。然後萬德莊嚴，方名爲佛。嘗聞禪宗一喝，能轉凡成聖，則與諸經論似相違背。今一喝若能入吾宗五教，是爲正説；若不能入，是爲邪説。諸禪視師，師曰：如法師所問，不足三大禪師之酬。淨因小長老可以使法師無惑也。師召善，善應諾。師曰：法師所謂愚法小乘教者，乃有義也。大乘始教者，乃空義也。大乘終教者，乃不有不空義也。大乘頓教者，乃卽有卽空義也。一乘圓教者，乃不有而有，不空而空義也。如我一喝，非唯能入五教，至於工巧技藝，諸子百家，悉皆能入。師震聲喝一喝，問善曰：聞麽？曰：聞。師曰：汝既聞。此一喝是有，能入小乘教。須臾，又問善曰：聞麽？曰：不聞。師曰：汝既不聞，適來一喝是無。能入始教。遂顧善曰：我初一喝，汝既道有；喝久聲銷，汝復道無。道無則元初實有，道有則而今實無。不有不無，能入終教。我有一喝之時，有非是有，因無故有。無一喝之時，無非是無，因有故無。卽有卽無，能入頓教。須知我此一喝，不作一喝用。有無不及，情解俱忘。道有之時，纖塵不立。道無之時，横徧虚空。卽此一喝入百千萬億喝，百千萬億喝入此一喝。是故能入圓教。善乃起再拜。師復謂曰：非唯一喝爲然。乃至一語一默，一動一静，從古至今，十方虚空，萬象森羅，六趣四生，三世諸佛，一切聖賢，八萬四千法門，百千三昧無量妙義，契理契機，與天地萬物一體，謂之法身。三界唯心，萬法唯識，四時八節，陰陽一致，謂之法性。是故華嚴經云：法性徧在一切處，有相無相，一聲一色，全在一塵中含四義。事理無邊，周徧無餘，參而不雜，混而不一。於此一喝中，皆悉具足。猶是建化門庭，隨機方便。謂之小歇場，未至寶所。殊不知吾祖師門下，以心傳心，以法印法，不立文字，見性成佛。有千聖不傳底向上一路在。善又問曰：如何是向上一路？師曰：汝且向下會取。善曰：如何是寶所？師曰：非汝境界。善曰：望禪師慈悲。師曰：任從滄海變，終不爲君通。善膠口而退。聞者靡不歎仰。皇帝顧謂近臣曰：禪宗玄妙深極如此，淨因才辯亦罕有也。近臣奏曰：此宗師之緒餘也。
南嶽法輪彦孜禪師，處之龍泉陳氏子。上堂：若是諦當漢，通身無隔礙。舉措絶毫釐，把手出紅塵。撥開向上竅，當頭劄定，不犯鋒稜。轉握將來，應用恰好。絲毫不漏，函蓋相應。任是諸佛諸祖，覷著寒毛卓竪。會麽？喫茶去。僧問：如何是不涉煙波底句？師曰：皎皎寒松月，飄飄谷口風。曰：萬差俱掃蕩，一句截流機。師曰：點。僧曰：到。師曰：借人面具舞三臺。問：如何是佛？師曰：白額大虫。曰：祇如洞山道，麻三斤。又作麽生？師曰：毒虵鑽露柱。曰：學人不曉。師曰：踏著始驚人。
衡州開福崇哲禪師，邵州劉氏子。上堂：妙體堂堂觸處彰，快須回首便承當。今朝對衆全分付，莫道儂家有覆藏。擲拂子，召侍者曰：因甚打下老僧拂子？問：一水吞空遠，三峯峭壁危。猊臺重拂拭，共喜主人歸。未審到家如何施設？師曰：空手捻雙拳。曰：意旨如何？師曰：突出難辨。上堂：山僧有三印，更無增減剩。覿面便相呈，能轉凡成聖。諸人還知麽？若也未知，不免重重註破：一印印空，日月星辰列下風。一印印泥，頭頭物物顯真機。一印印水，捩轉魚龍頭作尾。三印分明體一同，看來非赤又非紅。互换高低如不薦，青山依舊白雲中。
台州鴻福德昇禪師，衡陽人也。上堂：諸人恁麽上來，墮在見聞覺知。恁麽下去，落在動静施爲。若也不去不來，正是鬼窟活計。如何道得出身底句？若也道得，則分付拄杖子。若道不得，依而行之。卓拄杖，下座。
建寧府萬壽慧素禪師，上堂，僧問：劫火洞然，大千俱壞。未審這箇還壞也無？大隨曰壤，修山主曰不壞。未審孰是孰非？師曰：一壞一不壞，笑殺觀自在。師子驀齩人，狂狗盡逐塊。復曰：會麽？曰：不會。師曰：漆桶不快。便下座。一日，有僧來作禮，師問：甚處來？曰：和尚合知某來處。師曰：湖南擔屎漢，江西刈禾客。曰：和尚真人天眼目。某在大潙充園頭，東林作藏主。師打三棒，喝出。紹興三十三年六月朔，沐浴趺坐，書偈曰：昨夜風雷忽爾，露柱生出兩指。天明笑倒燈籠，拄杖依前扶起。拂子𨁝跳過流沙，奪轉胡僧一隻履。於是儼然而逝。
明州香山道淵禪師，本郡人。上堂：酒市魚行，頭頭寶所。鵶鳴鵲噪，一一妙音。卓拄杖曰：且道這箇是何佛事，狼籍不少！上堂：香山有箇話頭，彌滿四大神洲。若以佛法批判，還如認馬作牛。諸人既不作佛法批判，畢竟是甚麽道理？擊拂子、無鑐鏁子，不厭動摇。半夜枕頭，要須摸著。下座。
建寧府開善木庵道瓊首座，信之上饒人。叢林以耆德尊之。泐潭亦謂其飽參。分座日嘗舉隻履西歸語，謂衆曰：坐脱立亡倒化卽不無，要且未有逝而復出遺履者。爲復後代兒孫不及祖師，爲復祖師剩有這一著子？乃大笑曰：老野狐。紹興庚申冬，信守以超化律革爲禪迎爲第一祖。師語專使曰：吾初無意人間，欲爲山子，正爲宗派耳。然恐多不能往受請已。取所藏泐潭繪像與木庵二字，仍書偈囑清泉亨老寄得法弟子慧山曰：口觜不中祥老子，愛向叢林鼓是非。分付雪峯山首座，爲吾痛駡莫饒伊。顧專使曰：爲我傳語侍郎，行計迫甚，不及修荅。聲絶而化。
景淳知藏，梅州人，於化度寺得度。往依泐潭，入室次，潭問：陝府鐵牛重多少？師叉手近前曰：且道重多少！潭曰：尾在黄河北，頭枕黄河南。善財無鼻孔，依舊向南參。師擬議，潭便打。忽頓徹。巾侍有年，竟隱居林壑。嘗作偈曰：怕寒懶剃髼鬆髮，愛煖頻添榾柮柴。破衲伽黎撩亂搭，誰能勞力强安排。
信州懷玉用宣首座，四明彭氏子。幼爲僧，徑趨叢席，侍泐潭於黄檗。一日自臨川持鉢歸，值潭晚參，有云：一葉飄空便見秋，法身須透閙啾啾。師聞領旨，潭爲證據。後依大慧，慧亦謂其類己。以是名卿鉅公列刹迎禮，不就。嘗有頌大愚荅佛話話曰鋸解秤鎚，出老杜詩：紅稻啄殘鸚鵡顆，碧梧棲老鳳凰枝。
明州蘆山無相法真禪師，江南李主之裔也。上堂：欲明向上事，須具頂門眼。若具頂門眼，始契出家心。既契出家心，常具頂門眼。要會頂門眼麽？四京人著衣喫飯，兩浙人飽暖自如。通玄峯頂香風清，花發蟠桃三四株。
台州瑞巖如勝佛燈禪師，上堂：人人領略釋迦，箇箇平欺達磨，及乎問著宗綱，束手盡云放過。放過卽不無，秪如女子出定，趙州洗鉢盂，又作麽生話會？鶴有九臯難翥翼，馬無千里謾追風。
無爲軍冶父實際道川禪師，崑山狄氏子。初爲縣之弓級，聞東齋謙首座爲道俗演法，往從之，習坐不倦。一日因不職遭笞，忽於杖下大悟，遂辭職依謙。謙爲改名道川，且曰：汝舊呼狄三，今名道川，川卽三耳。汝能竪起脊梁，了辦箇事，其道如川之增；若放倒，則依舊狄三也。師銘於心。建炎初，圓頂游方，至天封蹣庵，與語鋒投，庵稱善。歸憩東齋，道俗愈敬。有以金剛般若經請問者，師爲頌之，今盛行於世。隆興改元，殿撰鄭公喬年漕淮西，適冶父，虚席迎開法。上堂：羣陰剥盡一陽生，草木園林盡發萌。唯有衲僧無底鉢，依前盛飯又盛羹。上堂，舉：雪峯一日登座，拈拄杖東覷曰：東邊底。又西覷曰：西邊底。諸人還知麽？擲下拄杖曰：向這裏會取。師曰：東邊覷了復西觀，拄杖重重話歲寒。帶雨一枝花落盡，不煩公子倚欄干。
瑞州洞山良价悟本禪師，會稽俞氏子。幼歲從師念般若心經，至無眼耳鼻舌身意處，忽以手捫面，問師曰：某甲有眼耳鼻舌等，何故經言無？其師駭然異之，曰：吾非汝師。卽指往五洩山禮默禪師披剃。年二十一，詣嵩山具戒。遊方首詣南泉，值馬祖諱辰修齋。泉問衆曰：來日設馬祖齋，未審馬祖還來否？衆皆無對。師出對曰：待有伴卽來。泉曰：此子雖後生，甚堪雕琢。師曰：和尚莫壓良爲賤。次參潙山，問曰：頃聞南陽忠國師有無情説法話，某甲未究其微。潙曰：闍黎莫記得麽？師曰：記得。潙曰：汝試舉一徧看。師遂舉：僧問：如何是古佛心？國師曰：牆壁瓦礫是。僧曰：牆壁瓦礫，豈不是無情？國師曰：是。僧曰：還解説法否？國師曰：常説熾然，説無間歇。僧曰：某甲爲甚麽不聞？國師曰：汝自不聞，不可妨他聞者也。僧曰：未審甚麽人得聞？國師曰：諸聖得聞。僧曰：和尚還聞否？國師曰：我不聞。僧曰：和尚既不聞，争知無情解説法？國師曰：賴我不聞，我若聞，卽齊於諸聖，汝卽不聞我説法也。僧曰：恁麽則衆生無分去也。國師曰：我爲衆生説，不爲諸聖説。僧曰：衆生聞後如何？國師曰：卽非衆生。僧曰：無情説法，據何典教？國師曰：灼然。言不該典，非君子之所談。汝豈不見華嚴經云：刹説、衆生説、三世一切説。師舉了，潙曰：我這裏亦有，祇是罕遇其人。師曰：某甲未明，乞師指示。潙竪起拂子曰：會麽？師曰：不會，請和尚説。潙曰：父母所生口，終不爲子説。師曰：還有與師同時慕道者否？潙曰：此去澧陵攸縣，石室相連，有雲巖道人，若能撥草瞻風，必爲子之所重。師曰：未審此人如何？潙曰：他曾問老僧：學人欲奉師去時如何？老僧對他道：直須絶滲漏始得。他道：還得不違師旨也無？老僧道：第一不得道老僧在這裏。師遂辭潙山，徑造雲巖，舉前因緣了，便問：無情説法，甚麽人得聞？巖曰：無情得聞。師曰：和尚聞否？巖曰：我若聞，汝卽不聞吾説法也。師曰：某甲爲甚麽不聞？巖竪起拂子曰：還聞麽？師曰：不聞。巖曰：我説法汝尚不聞，豈況無情説法乎？師曰：無情説法，該何典教？巖曰：豈不見彌陁經云，水鳥樹林，悉皆念佛念法。師於此有省。乃述偈曰：也大奇，也大奇，無情説法不思議。若將耳聽終難會，眼處聞時方得知。師問雲巖：某甲有餘習未盡。巖曰：汝曹作甚麽來？師曰：聖諦亦不爲。巖曰：還歡喜也未？師曰：歡喜則不無，如糞掃堆頭，拾得一顆明珠。師問雲巖：擬欲相見時如何？曰：問取通事舍人。師曰：見問次。曰：向汝道甚麽？師辤雲巖，巖曰：甚麽處去？師曰：雖離和尚，未卜所止。曰：莫湖南去？師曰：無。曰：莫歸鄉去？師曰：無。曰：早晚却回。師曰：待和尚有住處卽來。曰：自此一别，難得相見。師曰：難得不相見。臨行又問：百年後忽有人問，還邈得師真否，如何祗對？巖良久，曰：祇這是。師沈吟，巖曰：价闍黎承當箇事，大須審細。師猶涉疑，後因過水睹影，大悟前旨。有偈曰：切忌從他覓，迢迢與我疏。我今獨自往，處處得逢渠。渠今正是我，我今不是渠。應須恁麽會，方得契如如。他日，因供養雲巖真次，僧問：先師道祇這是，莫便是否？師曰：是。曰：意旨如何？師曰：當時幾錯會先師意。曰：未審先師還知有也無？師曰：若不知有，争解恁麽道？若知有，争肯恁麽道？
師在泐潭，見初首座，有語曰：也大奇，也大奇。佛界道界不思議。師遂問曰：佛界道界卽不問，祇如説佛界道界底是甚麽人？初良久無對。師曰：何不速道？初曰：争卽不得。師曰：道也未曾道，説甚麽争卽不得？初無對。師曰：佛之與道，俱是名言，何不引教？初曰：教道甚麽？師曰：得意忘言。初曰：猶將教意向心頭作病在。師曰：説佛界道界底病大小？初又無對。次日忽遷化，時稱師爲問殺首座價。師自唐大中末於新豐山接誘學徒，厥後盛化豫章高安之洞山。權開五位，善接三根。大闡一音，廣弘萬品。横抽寶劒，剪諸見之稠林。妙叶弘通，截萬端之穿鑿。又得曹山深明的旨，妙唱嘉猷。道合君臣，偏正回互。由是洞上玄風，播於天下。故諸方宗匠，咸共推尊之曰曹洞宗。師因雲巖諱日營齋，僧問：和尚於雲巖處得何指示？師曰：雖在彼中，不蒙指示。曰：既不蒙指示，又用設齋作甚麽？師曰：争敢違背他！曰：和尚初見南泉，爲甚麽却與雲巖設齋？師曰：我不重先師道德佛法，祇重他不爲我説破。曰：和尚爲先師設齋，還肯先師也無？師曰：半肯半不肯。曰：爲甚麽不全肯？師曰：若全肯，卽孤負先師也。問：欲見和尚本來師，如何得見？師曰：年牙相似，卽無阻矣。僧擬進語，師曰：不躡前蹤，别請一問。僧無對。問：寒暑到來，如何回避？師曰：何不向無寒暑處去？曰：如何是無寒暑處。師曰：寒時寒殺闍黎，熱時熱殺闍黎。上堂：還有不報四恩三有者麽？衆無對。又曰：若不體此意，何超始終之患？直須心心不觸物，步步無處所，常無間斷，始得相應。直須努力，莫閑過日。問僧：甚處來？曰：遊山來。師曰：還到頂麽？曰：到。師曰：頂上有人麽？曰：無人。師曰：恁麽則不到頂也。曰：若不到頂，争知無人？師曰：何不且住。曰：某甲不辭住，西天有人不肯。師曰：我從來疑著這漢。
師與泰首座冬節喫果子次，乃問：有一物上拄天，下拄地，黑似漆，常在動用中。動用中收不得，且道過在甚麽處？泰曰：過在動用中。師唤侍者，掇退果卓。問雪峯：從甚處來？曰：天台來。師曰：見智者否？曰：義存喫鐵棒有分。僧問：如何是西來意？師曰：大似駭雞犀。問：蛇吞蝦蟇，救則是，不救則是？師曰：救則雙目不睹，不救則形影不彰。有僧不安，要見師。師遂往，僧曰：和尚何不救取人家男女？師曰：你是甚麽人家男女？曰：某甲是大闡提人家男女。師良久。僧曰：四山相逼時如何？師曰：老僧日前也向人家屋簷下過來。曰：回互不回互？師曰：不回互。曰：教某甲向甚處去？師曰：粟畬裏去。僧嘘一聲，曰：珍重。便坐脱。師以拄杖敲頭三下，曰：汝祇解與麽去，不解與麽來。
因夜參，不點燈，有僧出問話。退後，師令侍者點燈，乃召適來問話僧出來。其僧近前，師曰：將取三兩粉來，與這箇上座。其僧拂袖而退。自此省發，遂罄捨衣資設齋。得三年後，辭師。師曰：善爲！時雪峯侍立，問曰：祇如這僧辭去，幾時却來？師曰：他祇知一去，不解再來。其僧歸堂，就衣鉢下坐化。峯上報師，師曰：雖然如此，猶較老僧三生在。雪峯上問訊，師曰：入門來須有語，不得道早箇入了也。峯曰：某甲無口。師曰：無口且從，還我眼來。峯無語。雪峯般柴次，乃於師面前抛下一束。師曰：重多少？峯曰：盡大地人提不起。師曰：争得到這裏？峯無語。
問僧：甚處來？曰：三祖塔頭來。師曰：既從祖師處來，又要見老僧作甚麽？曰：祖師卽别，學人與和尚不别。師曰：老僧欲見闍黎本來師，還得否？曰：亦須待和尚自出頭來，始得。師曰：老僧適來暫時不在。官人問：有人修行否？師曰：待公作男子卽修行。僧問：相逢不拈出，舉意便知有時如何？師乃合掌頂戴。問僧：作甚麽來？曰：孝順和尚來。師曰：世間甚麽物最孝順？僧無對。
上堂：有一人在千人萬人中，不背一人，不向一人，你道此人具何面目？雲居出曰：某甲參堂去。師有時曰：體得佛向上事，方有些子語話分。僧問：如何是語話？師曰：語話時闍黎不聞。曰：和尚還聞否？師曰：不語話時卽聞。問：如何是正問正答？師曰：不從口裏道。曰：若有人問，師還答否？師曰：也未曾問。問：如何是從門入者非寶？師曰：便好休。問：和尚出世幾人肯？師曰：並無一人肯。曰：爲甚麽並無一人肯？師曰：爲他箇箇氣宇如王。師問講維摩經僧曰：不可以智知，不可以識識，唤作甚麽語？曰：讚法身語。師曰：唤作法身，早是讚也。問：時時勤拂拭，爲甚麽不得他衣鉢？未審甚麽人合得？師曰：不入門者。曰：祇如不入門者，還得也無？師曰：雖然如此，不得不與他。却又曰：直道本來無一物，猶未合得他衣鉢，汝道甚麽人合得？這裏合下得一轉語，且道下得甚麽語？時有一僧，下九十六轉語，並不契，末後一轉，始愜師意。師曰：闍黎何不早恁麽道？别有一僧密聽，祇不聞末後一轉，遂請益其僧。僧不肯説，如是三年相從，終不爲舉。一日因疾，其僧曰：某三年請舉前話，不蒙慈悲，善取不得，惡取去。遂持刀白曰：若不爲某舉，卽殺上座去也。其僧悚然，曰：闍黎且待，我爲你舉。乃曰：直饒將來亦無處著。其僧禮謝。有庵主不安，凡見僧便曰：相救！相救！多下語不契。師乃去訪之。主亦曰：相救。師曰：甚麽相救？主曰：莫是藥山之孫，雲巖嫡子麽？師曰：不敢。主合掌曰：大家相送。便遷化。僧問：亡僧遷化向甚麽處去？師曰：火後一莖茆。問：師尋常教學人行鳥道，未審如何是鳥道？師曰：不逢一人。曰：如何行？師曰：直須足下無私去。曰：祇如行鳥道，莫便是本來面目否？師曰：闍黎因甚顛倒？曰：甚麽處是學人顛倒？師曰：若不顛倒，因甚麽却認奴作郎？曰：如何是本來面目？師曰：不行鳥道。師謂衆曰：知有佛向上人，方有語話分。僧問：如何是佛向上人？師曰：非佛。師與密師伯過水，乃問：過水事作麽生？伯曰：不濕脚。師曰：老老大大，作這箇語話。伯曰：你又作麽生？師曰：脚不濕。問僧：甚處去來？曰：製鞋來。師曰：自解依他。曰：依他。師曰：他還指教汝也無？曰：允卽不違。僧問茱萸：如何是沙門行？萸曰：行則不無，有覺卽乖。别有僧舉似師，師曰：他何不道未審是甚麽行？僧遂進此語，萸曰：佛行，佛行。僧回舉似師，師曰：幽州猶似可，最苦是新羅。僧却問：如何是沙門行？師曰：頭長三尺，頸長二寸。師令侍者持此語問三聖然和尚，聖於侍者手上掐一掐。侍者回，舉似師。師肯之。師見幽上座來，遽起向禪床後立。幽曰：和尚爲甚麽回避學人？師曰：將謂闍黎不見老僧？問：如何是玄中又玄？師曰：如死人舌。師洗鉢次，見兩烏争蝦蟇。有僧便問：這箇因甚麽到恁麽地？師曰：祇爲闍黎。問：如何是毗盧師法身主？師曰：禾莖粟榦。問：三身之中，阿那身不墮衆數？師曰：吾常於此切。會下有老宿去雲巖回，師問：汝去雲巖作甚麽？宿曰：不會。師代曰：堆堆地。師行脚時，會一官人，曰：三祖信心銘，弟子擬註。師曰：纔有是非，紛然失心，作麽生註？師看稻次，見朗上座牽牛。師曰：這箇牛須好看，恐傷人苗稼。朗曰：若是好牛，應不傷人苗稼。僧問：如何是青山白雲父？師曰：不森森者是。曰：如何是白雲青山兒？師曰：不辨東西者是。曰：如何是白雲終日倚？師曰：去離不得。曰：如何是青山揔不知？師曰：不顧視者是。問：清河彼岸是甚麽草？師曰：是不萌之草。師作五位君臣頌曰：正中偏，三更初夜月明前。莫怪相逢不相識，隱隱猶懷舊日嫌。偏中正，失曉老婆逢古鏡。分明覿面别無真，休更迷頭猶認影。正中來，無中有路隔塵埃。但能不觸當今諱，也勝前朝斷舌才。兼中至，兩刃交鋒不須避。好手猶如火裏蓮，宛然自有冲天志。兼中到，不落有無誰敢和。人人盡欲出常流，折合還歸炭裏坐。上堂：向時作麽生？奉時作麽生？功時作麽生？共功時作麽生？功功時作麽生？僧問：如何是向？師曰：喫飯時作麽生？曰：如何是奉？師曰：背時作麽生？曰：如何是功？師曰：放下钁頭時作麽生？曰：如何是共功？師曰：不得色。曰：如何是功功？師曰：不共。乃示頌曰：聖主由來法帝堯，御人以禮曲龍腰。有時閙市頭邊過，到處文明賀聖朝。淨洗濃粧爲阿誰，子規聲裏勸人歸。百花落盡啼無盡，更向亂峯深處啼。枯木花開劫外春，倒騎玉象趂麒麟。而今高隱千峯外，月皎風清好日辰。衆生諸佛不相侵，山自高兮水自深。萬别千差明底事，鷓鴣啼處百花新。頭角纔生已不堪，擬心求佛好羞慚。迢迢空劫無人識，肯向南詢五十三。師因曹山辭，遂囑曰：吾在雲巖先師處，親印寶鏡三昧，事窮的要，今付於汝。詞曰：如是之法，佛祖密付。汝今得之，宜善保護。銀盌盛雪，明月藏鷺。類之弗齊，混則知處。意不在言，來機亦赴，動成窠臼，差落顧佇。背觸俱非，如大火聚。但形文彩，卽屬染污。夜半正明，天曉不露。爲物作則，用拔諸苦。雖非有爲，不是無語。如臨寶鏡，形影相覩。汝不是渠，渠正是汝。如世嬰兒，五相完具。不去不來，不起不住。婆婆和和，有句無句。終不得物，語未正故。重離六爻，偏正回互。疊而爲三，變盡成五。如荎草味，如金剛杵。正中妙挾，敲唱雙舉。通宗通塗，挾帶挾路。錯然則吉，不可犯忤。天真而妙，不屬迷悟。因緣時節，寂然昭著。細入無間，大絶方所。毫忽之差，不應律吕。今有頓漸，緣立宗趣。宗趣分矣，卽是規矩。宗通趣極，真常流注。外寂中摇，係駒伏鼠。先聖悲之，爲法檀度。隨其顛倒，以緇爲素。顛倒想滅，肯心自許。要合古轍，請觀前古。佛道垂成，十劫觀樹。如虎之缺，如馬之馵。以有下劣，寶几珍御。以有驚異，貍奴白牯。羿以巧力，射中百步。箭鋒相直，巧力何預。木人方歌，石女起舞。非情識到，寧容思慮。臣奉於君，子順於父。不順非孝，不奉非輔。潛行密用，如愚若魯。但能相續，名主中主。師又曰：末法時代，人多乾慧。若要辨驗真僞，有三種滲漏。一曰見滲漏，機不離位，墮在毒海。二曰情滲漏，滯在向背，見處偏枯。三曰語滲漏，究妙失宗，機昧終始，濁智流轉。於此三種，子宜知之。又綱要偈三首，一、敲唱俱行偈曰：金針雙鎖備，叶路隱全該。寶印當風妙，重重錦縫開。二、金鎖玄路偈曰：交互明中暗，功齊轉覺難。力窮忘進退，金鎖網鞔鞔。三、不墮凡聖、偈曰：事理俱不涉，回照絶幽微。背風無巧拙，電火爍難追。上堂：道無心合人，人無心合道。欲識箇中意，一老一不老。問僧：世間何物最苦？曰：地獄最苦。師曰：不然，在此衣線下，不明大事，是名最苦。師與密師伯行次，指路傍院曰：裏面有人説心説性？伯曰：是誰？師曰：被師伯一問，直得去死十分。伯曰：説心説性底誰？師曰：死中得活。問僧：名甚麽？曰：某甲。師曰：阿那箇是闍黎主人公？曰：見祇對次。師曰：苦哉！苦哉！今時人例皆如此，秪認得驢前馬後底，將爲自己。佛法平沈，此之是也。賓中主尚未分，如何辨得主中主？僧便問：如何是主中主？師曰：闍黎自道取。曰：某甲道得，卽是賓中主。如何是主中主？師曰：恁麽道卽易，相續也大難。遂示頌曰：嗟見今時學道流，千千萬萬認門頭。恰似入京朝聖主，祇到潼關便卽休。師不安，令沙彌傳語雲居，乃囑曰：他或問和尚安樂否，但道雲巖路相次絶也。汝下此語須遠立，恐他打汝。沙彌領旨去，傳語聲未絶，早被雲居打一棒，沙彌無語。師將圓寂，謂衆曰：吾有閑名在世，誰人爲吾除得？衆皆無對。時沙彌出曰：請和尚法號。師曰：吾閑名已謝。僧問：和尚違和，還有不病者也無？師曰：有。曰：不病者還看和尚否？師曰：老僧看他有分。曰：未審和尚如何看他？師曰：老僧看時，不見有病。師乃問僧：離此殼漏子，向甚麽處與吾相見。僧無對。師示頌曰：學者恒沙無一悟，過在尋他舌頭路。欲得忘形泯蹤跡，努力慇懃空裏步。乃命剃髮、澡身、披衣，聲鐘辭衆，儼然坐化。時大衆號慟，移晷不止。師忽開目謂衆曰：出家人心不附物，是真修行。勞生惜死，哀悲何益？復令主事辦愚癡齋，衆猶慕戀不已。延七日，食具方備，師亦隨衆齋畢。乃曰：僧家無事，大率臨行之際，勿須喧動。遂歸丈室，端坐長往。當咸通十年三月，壽六十三，臘四十二，謚悟本禪師，塔曰慧覺。
撫州曹山本寂禪師，泉州莆田黄氏子。少業儒，年十九，往福州靈石出家，二十五登戒。尋謁洞山，山問：闍黎名甚麽？師曰：本寂。山曰：那箇聻！師曰：不名本寂。山深器之。自此入室，盤桓數載，乃辭去。山遂密授洞上宗旨，復問曰：子向甚麽處去？師曰：不變異處去。山曰：不變異處，豈有去邪？師曰：去亦不變異。遂往曹溪禮祖塔，回吉水。衆嚮師名，乃請開法。師志慕六祖，遂名山爲曹。尋值賊亂，乃之宜黄。有信士王若一，捨何王觀請師住持。師更何王爲荷玉，由是法席大興，學者雲萃。洞山之宗，至師爲盛。師因僧問：五位君臣旨訣？師曰：正位卽空界，本來無物。偏位卽色界，有萬象形。正中偏者，背理就事。偏中正者，舍事入理。兼帶者冥應衆緣，不墮諸有，非染非淨，非正非偏，故曰虚玄大道無著真宗。從上先德，推此一位，最妙最玄，當詳審辨明。君爲正位，臣爲偏位。臣向君是偏中正，君視臣是正中偏。君臣道合是兼帶語。僧問：如何是君？師曰：妙德尊寰宇，高明朗太虚。曰：如何是臣？師曰：靈機弘聖道，真智利羣生。曰：如何是臣向君？師曰：不墮諸異趣，凝情望聖容。曰：如何是君視臣？師曰：妙容雖不動，光燭本無偏。曰：如何是君臣道合？師曰：混然無内外，和融上下平。師又曰：以君臣偏正言者，不欲犯中，故臣稱君，不敢斥言是也。此吾法宗要。乃作偈曰：學者先須識自宗，莫將真際雜頑空。妙明體盡知傷觸，力在逢緣不借中。出語直教燒不着，潜行須與古人同。無身有事超岐路，無事無身落始終。復作五相：󱔟、偈曰：白衣須拜相，此事不爲奇。積代簪纓者，休言落魄時。󱔠、偈曰：子時當正位，明正在君臣。未離兜率界，烏雞雪上行。⊙、偈曰：燄裏寒冰結，楊花九月飛。泥牛吼水面，木馬逐風嘶。、偈曰：王宫初降日，玉兔不能離。未得無功旨，人天何太遲。󲳳、偈曰：渾然藏理事，眹兆卒難明。威音王未曉，彌勒豈惺惺。稠布衲問：披毛帶角是甚麽墮？師曰：是類墮。曰：不斷聲色是甚麽墮？師曰：是隨墮。曰：不受食是甚麽墮？師曰：是尊貴墮。乃曰：食者卽是本分事，知有不取，故曰尊貴墮。若執初心，知有自己及聖位，故曰類墮。若初心知有己事，回光之時，擯却色聲香味觸法，得寧謐卽成功勳。後却不執六塵等事，隨分而昧，任之則礙。所以外道六師，是汝之師。彼師所墮，汝亦隨墮。乃可取食，食者卽是正命食也。亦是就六根門頭，見聞覺知，祇是不被他染污將爲墮。且不是同向前均他，本分事尚不取，豈況其餘事邪？師凡言墮，謂混不得、類不齊，凡言初心者，所謂悟了同未悟耳。師作四禁偈曰：莫行心處路，不挂本來衣。何須正恁麽，切忌未生時。僧問：學人通身是病，請師醫。師曰：不醫。曰：爲甚麽不醫？師曰：教汝求生不得，求死不得。問：沙門豈不是具大慈悲底人？師曰：是。曰：忽遇六賊來時如何？師曰：亦須具大慈悲。曰：如何具大慈悲？師曰：一劒揮盡。曰：盡後如何？師曰：始得和同。問：五位對賓時如何？師曰：汝卽今問那箇位？曰：某甲從偏位中來，請師向正位中接。師曰：不接。曰：爲甚麽不接？師曰：恐落偏位中去。師却問僧：祇如不接是對賓，是不對賓？曰：早是對賓了也。師曰：如是！如是！問：萬法從何而生？師曰：從顛倒生。曰：不顛倒時萬法何在？師曰：在。曰：在甚麽處？師曰：顛倒作麽？問：不萌之草爲甚麽能藏香象？師曰：闍黎幸是作家，又問曹山作麽？問：三界擾擾，六趣昏昏，如何辨色？師曰：不辨色。曰：爲甚麽不辨色？師曰：若辨色卽昏也。師聞鐘聲，乃曰：阿㖿！阿㖿！僧問：和尚作甚麽？師曰：打著我心。僧無對。問：維那甚處來？曰：牽醋槽去來。師曰：或到險處，又作麽生牽？那無對。問金峯志曰：作甚麽來？曰：蓋屋來。師曰：了也未。曰：這邊則了。師曰：那邊事作麽生？曰：候下工日白和尚。師曰：如是！如是！師一日入僧堂向火，有僧曰：今日好寒！師曰：須知有不寒者。曰：誰是不寒者？師筴火示之。僧曰：莫道無人好！師抛下火。僧曰：某甲到這裏却不會。師曰：日照寒潭明更明。問：不與萬法爲侣者是甚麽人？師曰：汝道洪州城裏如許多人，甚麽處去？問：眉與目還相識也無？師曰：不相識。曰：爲甚麽不相識？師曰：爲同在一處。曰：恁麽則不分去也。師曰：眉且不是目。曰：如何是目？師曰：端的去。曰：如何是眉？師曰：曹山却疑。曰：和尚爲甚麽却疑？師曰：若不疑，卽端的去也。問：如何是無刃劒？師曰：非淬鍊所成。曰：用者如何？師曰：逢者皆喪。曰：不逢者如何？師曰：亦須頭落。曰：逢者皆喪則固是，不逢者爲甚麽頭落？師曰：不見道能盡一切。曰：盡後如何？師曰：方知有此劒。問：於相何真？師曰：卽相卽真。曰：當何顯示？師竪起拂子。問：幻本何真？師曰：幻本元真。曰：當幻何顯？師曰：卽幻卽顯。曰：恁麽則始終不離於幻也。師曰：覓幻相不可得。問：卽心卽佛卽不問，如何是非心非佛？師曰：兔角不用無，牛角不用有。問：如何是常在底人？師曰：恰遇曹山暫出。曰：如何是常不在底人？師曰：難得。僧問：清税孤貧，乞師賑濟。師召税闍黎，税應諾。師曰：清原白家酒三盞，喫了猶道未沾唇。問：擬豈不是類？師曰：直是不擬亦是類。曰：如何是異？師曰：莫不識痛痒好！鏡清問：清虚之理，畢竟無身時如何？師曰：理卽如此，事作麽生？曰：如理如事。師曰：謾曹山一人卽得，争柰諸聖眼何！曰：若無諸聖眼，争鑑得箇不恁麽？師曰：官不容針，私通車馬。雲門問：不改易底人來，師還接否？師曰：曹山無恁麽閑工夫。問：人人盡有弟子在塵中，師還有否？師曰：過手來。其僧過手，師點曰：一二三四五六足。問：魯祖面壁，用表何事？師以手掩耳。問：承古有言，未有一人倒地，不因地而起。如何是倒？師曰：肯卽是。曰：如何是起？師曰：起也。問：子歸就父，爲甚麽父全不顧？師曰：理合如是。曰：父子之恩何在？師曰：始成父子之恩。曰：如何是父子之恩？師曰：刀斧斫不開。問：靈衣不挂時如何？師曰：曹山孝滿。曰：孝滿後如何？師曰：曹山好顛酒！問：教中道，大海不宿死屍，如何是大海？師曰：包含萬有者。曰：既是包含萬有，爲甚麽不宿死屍？師曰：絶氣息者不著。曰：既是包含萬有，爲甚麽絶氣息者不著？師曰：萬有非其功，絶氣息者有其德。曰：向上還有事也無？師曰：道有道無卽得，争柰龍王桉劒何！問：具何知解，善能問難？師曰：不呈句。曰：問難箇甚麽？師曰：刀斧斫不入。曰：恁麽問難，還有不肯者麽？師曰：有。曰：是誰？師曰：曹山。問：世間甚麽物最貴？師曰：死猫兒頭最貴。曰：爲甚麽死猫兒頭最貴？師曰：無人著價。問：無言如何顯？師曰：莫向這裏顯。曰：甚麽處顯？師曰：昨夜床頭失却三文錢。問：日未出時如何？師曰：曹山也曾恁麽來。曰：出後如何？師曰：猶較曹山半月程。問僧：作甚麽？曰：掃地。師曰：佛前掃，佛後掃？曰：前後一時掃。師曰：與曹山過靸鞋來。僧問：抱璞投師，請師雕琢。師曰：不雕琢。曰：爲甚麽不雕琢？師曰：須知曹山好手。問：如何是曹山眷屬？師曰：白髮連頭戴，頂上一枝花。問：古德道，盡大地唯有此人，未審是甚麽人？師曰：不可有第二月也。曰：如何是第二月？師曰：也要老兄定當。曰：作麽生是第一月？師曰：險。師問德上座：菩薩在定，聞香象渡河，出甚麽經？曰：出涅槃經。師曰：定前聞，定後聞？曰：和尚流也。師曰：道也太煞道，祇道得一半。曰：和尚如何？師曰：灘下接取。問：學人十二時中，如何保任？師曰：如經蠱毒之鄉，水也不得沾著一滴。問：如何是法身主？師曰：謂秦無人。曰：這箇莫便是否？師曰：斬。問：親何道伴，卽得常聞於未聞。師曰：同共一被蓋。曰：此猶是和尚得聞，如何是常聞於未聞？師曰：不同於木石。曰：何者在先，何者在後？師曰：不見道常聞於未聞。問：國内按劒者是誰？師曰：曹山。曰：擬殺何人？師曰：一切總殺。曰：忽逢本生父母又作麽生？師曰：揀甚麽！曰：争柰自己何！師曰：誰柰我何！曰：何不自殺？師曰：無下手處。問：一牛飲水，五馬不嘶時如何？師曰：曹山解忌口。問：常在生死海中沉没者，是甚麽人？師曰：第二月。曰：還求出也無？師曰：也求出，祇是無路。曰：未審甚麽人接得伊？師曰：擔鐵枷者。問：雪覆千山，爲甚麽孤峯不白？師曰：須知有異中異。曰：如何是異中異？師曰：不墮諸山色。紙衣道者來參，師問：莫是紙衣道者否？者曰：不敢。師曰：如何是紙衣下事？者曰：一裘纔挂體，萬法悉皆如。師曰：如何是紙衣下用？者近前應諾，便立脱。師曰：汝祇解恁麽去，何不解恁麽來？者忽開眼，問曰：一靈真性，不假胞胎時如何？師曰：未是妙。者曰：如何是妙？師曰：不借借。者珍重便化。師示頌曰：覺性圆明無相身，莫將知見妄疏親。念異便於玄體昧，心差不與道爲隣。情分萬法沈前境，識鑒多端喪本真。如是句中全曉會，了然無事昔時人。問强上座曰：佛真法身，猶若虚空，應物現形，如水中月。作麽生説箇應底道理？曰：如驢覷井。師曰：道則太煞道，祇道得八成。曰：和尚又如何？師曰：如井覷驢。僧舉：藥山問僧：年多少？曰：七十二。山曰：是七十二那！曰：是。山便打。此意如何？師曰：前箭猶似可，後箭射人深。曰：如何免得此棒？師曰：王勅既行，諸侯避道。問：如何是佛法大意？師曰：填溝塞壑。問：如何是師子？師曰：衆獸近不得。曰：如何是師子兒？師曰：能吞父母者。曰：既是衆獸近不得，爲甚麽却被兒吞？師曰：豈不見道，子若哮吼，祖父俱盡。曰：盡後如何？師曰：全身歸父。曰：未審祖盡時父歸何所？師曰：所亦盡。曰：前來爲甚麽道全身歸父？師曰：譬如王子，能成一國之事。又曰：闍黎，此事不得孤滯，直須枯木上更撒些子華。雲門問：如何是沙門行？師曰：喫常住苗稼者是。曰：便恁麽去時如何？師曰：你還畜得麽？曰：畜得。師曰：你作麽生畜？曰：著衣喫飯有甚麽難？師曰：何不道披毛戴角？門便禮拜。陸亘大夫問南泉：姓甚麽？泉曰：姓王。曰：王還有眷屬也無？泉曰：四臣不昧。曰：王居何位？泉曰：玉殿苔生。後僧舉問師：玉殿苔生，意旨如何？師曰：不居正位。曰：八方來朝時如何？師曰：他不受禮。曰：何用來朝？師曰：違則斬。曰：違是臣分上，未審君意如何？師曰：樞密不得旨。曰：恁麽則燮理之功，全歸臣相也。師曰：你還知君意麽？曰：外方不敢論量。師曰：如是！如是！問：纔有是非，紛然失心時如何？師曰：斬。僧問香嚴：如何是道？嚴曰：枯木裏龍吟。曰：如何是道中人？嚴曰：髑髏裏眼睛。僧不領，乃問石霜：如何是枯木裏龍吟？霜曰：猶帶喜在。曰：如何是髑髏裏眼睛？霜曰：猶帶識在。又不領，乃問師：如何是枯木裏龍吟？師曰：血脉不斷。曰：如何是髑髏裏眼睛？師曰：乾不盡。曰：未審還有得聞者麽？師曰：盡大地未有一人不聞。曰：未審枯木裏龍吟是何章句？師曰：不知是何章句，聞者皆喪。遂示偈曰：枯木龍吟真見道，髑髏無識眼初明。喜識盡時消息盡，當人那辨濁中清。問：朗月當空時如何？師曰：猶是堦下漢。曰：請師接上堦。師曰：月落後來相見。師尋常應機，曾無軌轍。於天復辛酉夏夜，問知事曰：今日是幾何日月？曰：六月十五。師曰：曹山平生行脚到處，祇管九十日爲一夏。明日辰時行脚去。及時，焚香宴坐而化。閲世六十二，臘三十七。葬全身於山之西阿，謚元證禪師，塔曰福圓。
洪州雲居道膺禪師，幽州玉田王氏子。童丱出家於范陽延壽寺。二十五成大僧。其師令習聲聞，篇聚非其好，棄之。遊方至翠微問道，會有僧自豫章來，盛稱洞山法席，師遂造焉。山問：甚處來？師曰：翠微來。山曰：翠微有何言句示徒？師曰：翠微供養羅漢。某甲問：供養羅漢，羅漢還來否？微曰：你每日噇箇甚麽？山曰：實有此語否？師曰：有。山曰：不虚參見作家來！山問：汝名甚麽？師曰：道膺。山曰：向上更道。師曰：向上卽不名道膺。山曰：與老僧祇對道吾底語一般。師問：如何是祖師意？山曰：闍黎，他後有把茅蓋頭。忽有人問，如何祇對？師曰：道膺罪過。山謂師曰：吾聞思大和尚生倭國作王，是否？師曰：若是思大，佛亦不作。山然之。山問師：甚處去來？師曰：蹋山來。山曰：那箇山堪住？師曰：那箇山不堪住？山曰：恁麽則國内總被闍黎占却。師曰：不然。山曰：恁麽則子得箇入路。師曰：無路。山曰：若無路，争得與老僧相見？師曰：若有路，卽與和尚隔山去也。山乃曰：此子已後，千人萬人把不住去在。師隨洞山渡水次，山問：水深多少？師曰：不濕。山曰：麤人。師曰：請師道。山曰：不乾。南泉問僧：講甚麽經？曰：彌勒下生經。泉曰：彌勒幾時下生？曰：見在天宫，當來下生。泉曰：天上無彌勒，地下無彌勒。師問洞山：天上無彌勒，地下無彌勒，未審誰與安名？山被問直得禪床震動，乃曰：膺闍黎，吾在雲巖曾問老人，直得火爐震動；今日被子一問，直得通身汗流。師後結庵于三峯，經旬不赴堂。山問：子近日何不赴齋？師曰：每日自有天神送食。山曰：我將謂汝是箇人，猶作這箇見解在？汝晚間來。師晚至，山召：膺庵主。師應諾。山曰：不思善，不思惡，是甚麽？師回庵，寂然宴坐，天神自此竟尋不見。如是三日乃絶。山問師：作甚麽？師曰：合醬。山曰：用多少鹽？師曰：旋入。山曰：作何滋味？師曰：得。山問：大闡提人作五逆罪，孝養何在？師曰：始成孝養。自爾洞山許爲室中領袖。初止三峯，其化未廣。後開法雲居，四衆臻萃。上堂，舉先師道：地獄未是苦，向此衣線下不明大事，却是最苦。師曰：汝等既在這箇行流，十分去九，不較多也更著些子精彩。便是上座不届平生行脚，不孤負叢林。古人道，欲得保任此事，須向高高山頂立，深深海底行，方有些子氣息。汝若大事未辦，且須履踐玄途。上堂：得者不輕微，明者不賤用，識者不咨嗟，解者無厭惡。從天降下則貧窮，從地湧出則富貴。門裏出身易，身裏出門難。動則埋身千丈，不動則當處生苗。一言迥脱，獨拔當時。言語不要多，多則無用處。僧問：如何是從天降下則貧窮？師曰：不貴得。曰：如何是從地湧出則富貴？師曰：無中忽有。劉禹端公問：雨從何來？師曰：從端公問處來。公歡喜讚歎。師却問公：雨從何來？公無語。問：如何是沙門所重？師曰：心識不到處。問：佛與祖還有階級否？師曰：俱在階級。問：如何是西來意？師曰：古路不逢人。問：如何是一法？師曰：如何是萬法？曰：未審如何領會。師曰：一法是你本心，萬法是你本性，且道心與性，是一是二？僧禮拜，師示頌曰：一法諸法宗，萬法一法通。唯心與唯性，不説異兼同。問：如何是口訣。師曰：近前來。僧近前，師擲拂子曰：會麽？曰：不會。師曰：趁雀兒也不會。僧問：有人衣錦繡入來見和尚，後爲甚寸絲不挂？師曰：直得琉璃殿上行，撲倒也須粉碎。問：馬祖出八十四人善知識，未審和尚出多少人？師展手示之。問：如何是向上人行履處？師曰：天下太平。問：遊子歸家時如何？師曰：且喜歸來。曰：將何奉獻？師曰：朝打三千，暮打八百。問：如何是諸佛師？師喝曰：這田庫兒。僧禮拜。師曰：你作麽生會？僧喝曰：這老和尚！師曰：元來不會。僧作舞出去。師曰：沿臺盤乞兒。師曾令侍者送袴與一住庵道者。道者曰：自有孃生袴。竟不受。師再令侍者問：孃未生時著箇甚麽？道者無語。後遷化有舍利，持似於師。師曰：直饒得八斛四斗，不如當時下得一轉語好。師在洞山作務，悮剗殺蚯蚓。山曰：這箇聻！師曰：他不死。山曰：二祖往鄴都，又作麽生？師不對。後有僧問：和尚在洞山剗殺蚯蚓因緣，和尚豈不是無語？師曰：當時有語，祇是無人證明。問：山河大地從何而有？師曰：從妄想有。曰：與某甲想出一鋌金得麽？師便休去。僧不肯。師問雪峯：門外雪消也未？曰：一片也無，消箇甚麽？師曰：消也。僧問：一時包裹時如何？師曰：旋風千匝。上堂：如人將三貫錢買箇獵狗，祇解尋得有蹤跡底。忽遇羚羊挂角，莫道蹤跡，氣息也無。僧問：羚羊挂角時如何？師曰：六六三十六。曰：挂角後如何？師曰：六六三十六。僧禮拜。師曰：會麽？曰：不會。師曰：不見道無蹤跡。其僧舉似趙州，州曰：雲居師兄猶在。僧便問：羚羊挂角時如何？州曰：九九八十一。曰：挂角後如何？州曰：九九八十一。曰：得恁麽難會？州曰：有甚麽難會？曰：請和尚指示。州曰：新羅！新羅！又問長慶：羚羊挂角時如何？慶曰：草裏漢。曰：挂後如何？慶曰：亂叫唤。曰：畢竟如何？慶曰：驢事未去，馬事到來。衆僧夜參，侍者持燈來，影在壁上。僧見便問：兩箇相似時如何？師曰：一箇是影。問：學人擬欲歸鄉時如何？師曰：祇這是。新羅僧問：佛陀波利見文殊，爲甚却回去？師曰：祇爲不將來，所以却回去。問：如何是佛？師曰：讚歎不及。曰：莫祇這便是否？師曰：不勞讚歎。問：教中道是人先世罪業，應墮惡道。以今世人輕賤故，此意如何？師曰：動則應墮惡道，静則爲人輕賤。問：香積飯甚麽人得喫？師曰：須知得喫底人入口也須抉出。有僧在房内念經，師隔窻問：闍黎念者是甚麽經？僧曰：維摩經。師曰：不問維摩經，念者是甚麽經？其僧從此得入。上堂：孤迥迥，峭巍巍。僧出問曰：某甲不會。師曰：面前案山子也不會？新羅僧問：是甚麽得恁麽難道！師曰：有甚麽難道？曰：便請和尚道。師曰：新羅！新羅！問：明眼人爲甚麽黑如漆？師曰：何怪？荆南節度使成汭入山設供，問曰：世尊有密語，迦葉不覆藏。如何是世尊密語？師召尚書，書應諾。師曰：會麽？書曰：不會。師曰：汝若不會，世尊有密語；汝若會，迦葉不覆藏。僧問：纔生爲甚麽不知有？師曰：不同生。曰：未生時如何？師曰：不曾滅。曰：未生時在甚麽處？師曰：有處不收。曰：甚麽人不受滅？師曰：是滅不得者。上堂：僧家發言吐氣，須有來由，莫將等閑。這裏是甚麽所在，争受容易。凡問箇事，也須識些子好惡。若不識尊卑良賤，不知觸犯，信口亂道，也無利益。傍家行脚，到處覓相似語，所以尋常向兄弟道，莫怪不相似，恐同學太多去。第一莫將來，將來不相似，言語也須看前頭。八十老人入場屋，不是小兒嬉，不是因循事。一言參差卽千里萬里，難爲收攝。蓋爲學處不著力，敲骨打髓，須有來由。言語如鉗如夾，如鈎如鎖，須教相續不斷，始得頭頭上具，物物上明。豈不是得妙底事。一種學大須子細研窮，直須諦當的的無差。到這裏有甚麽䠄跣處，有甚麽擬議處，向去底人常須慘悚戢翼始得。若是知有底人自解護惜，終不取次。十度發言，九度休去。爲甚麽如此？恐怕無利益。體得底人，心如臘月扇子，直得口邊醭出，不是强爲，任運如此。欲得恁麽事，須是恁麽人。既是恁麽人，不愁恁麽事。恁麽事卽難得。上堂：汝等諸人，直饒學得佛邊事，早是錯用心。不見古人講得天花落，石點頭，亦不干自己事。自餘是甚麽閑，擬將有限身心向無限中用，如將方木逗圓孔，多少誵訛。若無恁麽事，饒你攢花蔟錦，亦無用處，未離情識在。一切事須向這裏及盡，若有一毫去不盡，卽被塵累。豈況更多！差之毫氂，過犯山嶽。不見古人道，學處不玄，盡是流俗；閨閤中物，捨不得俱爲滲漏。直須向這裏及取、及去、及來，併盡一切事，始得無過。如人頭頭上了，物物上通，祇唤作了事人，終不喫作尊貴。將知尊貴一路自别。不見道，從門入者非寶，捧上不成龍，知麽？師爲南昌鍾王尊之，願爲世世師。天復元年秋，示疾。明年正月三日，問侍者曰：今日是幾？曰：初三。師曰：三十年後，但道祇這是。乃告寂。謚弘覺禪師。
撫州疏山匡仁禪師，吉州新淦人。投本州元證禪師出家。一日，告其師，往東都。聽習未經歲月，忽曰：尋行數墨，語不如默。捨己求人，假不如真。遂造洞山。值山早參，出問：未有之言，請師示誨。山曰：不諾無人肯。師曰：還可功也無？山曰：你卽今還功得麽？師曰：功不得卽無諱處。山他日上堂曰：欲知此事，直須如枯木生花，方與他合。師問：一切處不乖時如何？山曰：闍黎，此是功勳邊事。幸有無功之功，子何不問？師曰：無功之功，豈不是那邊人？山曰：大有人笑子恁麽問。師曰：恁麽則迢然去也。山曰：迢然非迢然，非不迢然。師曰：如何是迢然？山曰：唤作那邊人，卽不得。師曰：如何是非迢然？山曰：無辨處。山問師：空劫無人家，是甚麽人住處？師曰：不識。山曰：人還有意旨也無？師曰：和尚何不問他？山曰：現問次。師曰：是何意旨？山不對。洎洞山順世，弟子禮終，乃到潭州大潙，值潙示衆。曰：行脚高士，直須向聲色裏睡眠，聲色裏坐卧，始得。師出問：如何是不落聲色句？潙竪起拂子。師曰：此是落聲色句。潙放下拂子，歸方丈。師不契，便辭香嚴。嚴曰：何不且住？師曰：某甲與和尚無緣。嚴曰：有何因緣，試舉看。師遂舉前話。嚴曰：某甲有箇語。師曰：道甚麽？嚴曰：言發非聲，色前不物。師曰：元來此中有人。遂囑香嚴曰：向後有住處，某甲却來相見。乃去。潙問嚴曰：問聲色話底矮闍黎在麽？嚴曰：已去也。潙曰：曾舉向子麽？嚴曰：某甲亦曾對他來。潙曰：試舉看。嚴舉前語，潙曰：他道甚麽？嚴曰：深肯某甲。潙失笑曰：我將謂這矮子有長處，元來祇在這裏。此子向去，若有箇住處，近山無柴燒，近水無水喫。師聞福州大潙安和尚示衆曰：有句無句，如藤倚樹。師特入嶺到彼，值潙泥壁，便問：承聞和尚道，有句無句，如藤倚樹。是否？潙曰：是。師曰：忽遇樹倒藤枯，句歸何處？潙放下泥槃，呵呵大笑，歸方丈。師曰：某甲三千里賣却布單，特爲此事而來，和尚何得相弄？潙唤侍者，取二百錢與這上座去。遂囑曰：向後有獨眼龍爲子點破在。爲山次日上堂，師出問：法身之理，理絶玄微，不奪是非之境，猶是法身邊事。如何是法身向上事？潙舉起拂子。師曰：此猶是法身邊事。潙曰：如何是法身向上事？師奪拂子，摺折擲向地上，便歸衆。潙曰：龍蛇易辨，衲子難瞞。後聞婺州明招謙和尚出世，謙眇一目，徑往禮拜。招問：甚處來？師曰：閩中來。招曰：曾到大潙否？師曰：到。招曰：有何言句？師舉前話，招曰：潙山可謂頭正尾正，祇是不遇知音。師亦不省。復問：忽遇樹倒藤枯，句歸何處？招曰：却使潙山笑轉新。師於言下大悟。乃曰：潙山元來笑裏有刀。遥望禮拜，悔過。招一日問：虎生七子，那箇無尾巴？師曰：第七箇無尾巴。香嚴出世，師不爽前約，遂往訪之。嚴上堂，僧問：不求諸聖、不重己靈時如何？嚴曰：萬機休罷，千聖不攜。師在衆作嘔聲，曰：是何言歟？嚴聞便下座。曰：適對此僧語必有不是，致招師叔如是，未審過在甚麽處？師曰：萬機休罷，猶有物在。千聖不攜，亦從人得。如何無過？嚴曰：却請師叔道。師曰：若教某甲道，須還師資禮始得。嚴乃禮拜，躡前問。師曰：何不道肯諾不得全。嚴曰：肯又肯箇甚麽？諾又諾於阿誰？師曰：肯卽肯他千聖，諾卽諾於己靈。嚴曰：師叔恁麽道，向去倒屙三十年在。師到夾山，山上堂。師問：承師有言，目前無法，意在目前。如何是非目前法？山曰：夜月流輝，澄潭無影。師作掀禪牀勢。山曰：闍黎作麽生？師曰：目前無法，了不可得。山曰：大衆看取，這一員戰將。師參巖頭，頭見來，乃低頭佯睡。師近前而立，頭不顧。師拍禪牀一下，頭回首曰：作甚麽？師曰：和尚且瞌睡。拂袖便行。頭呵呵大笑曰：三十年弄馬騎，今日被驢撲。回謁石霜，遂歸故里，出主藍田。信士張霸遷問：和尚有何言句？師示偈曰：吾有一寶琴，寄之在曠野。不是不解彈，未遇知音者。後遷疏山。上堂：病僧咸通年前，會得法身邊事。咸通年後，會得法身向上事。雲門出問：如何是法身邊事？師曰：枯樁。曰：如何是法身向上事？師曰：非枯樁。曰：還許某甲説道理也無？師曰：許。曰：枯樁豈不是明法身邊事？師曰：是。曰：非枯樁豈不是明法身向上事？師曰：是。曰：祇如法身，還該一切也無？師曰：法身周徧，豈得不該？門指淨瓶曰：祇如淨瓶，還該法身麽？師曰：闍黎莫向淨瓶邊覓。門便禮拜。師問鏡清：肯諾不得全，子作麽生會？清曰：全歸肯諾。師曰：不得全又作麽生？清曰：箇中無肯路。師曰：始愜病僧意。問僧：甚處來？曰：雪峯來。師曰：我已前到時，事事不足，如今足也未？曰：如今足也。師曰：粥足飯足？僧無對。有僧爲師造壽塔畢，白師。師曰：將多少錢與匠人？曰：一切在和尚。師曰：爲將三錢與匠人，爲將兩錢與匠人，爲將一錢與匠人？若道得，與吾親造塔來。僧無語。後僧舉似大嶺庵閑和尚，嶺曰：還有人道得麽？僧曰：未有人道得。嶺曰：汝歸與疏山道，若將三錢與匠人，和尚此生決定不得塔。若將兩錢與匠人，和尚與匠人共出一隻手。若將一錢與匠人，累他匠人眉鬚墮落。僧回如教而説。師具威儀望大嶺作禮，嘆曰：將謂無人，大嶺有古佛放光，射到此間。雖然如是，也是臘月蓮花。大嶺後聞此語，曰：我恁麽道，早是龜毛長三尺。僧問：如何是諸佛師？師曰：何不問疏山老漢。僧無對。師常握木蛇，有僧問：手中是甚麽？師提起曰：曹家女。問：如何是和尚家風？師曰：尺五頭巾。曰：如何是尺五頭巾？師曰：圓中取不得。因鼓山舉威音王佛師，師乃問：作麽生是威音王佛師？山曰：莫無慚愧好！師曰：闍黎恁麽道卽得，若約病僧卽不然。山曰：作麽生是威音王佛師？師曰：不坐無貴位。問：靈機未運時如何？師曰：夜半放白牛。問：如何是一句？師曰：不道。曰：爲甚麽不道？師曰：少時輩。問：久負不逢時如何？師曰：饒你雄信解拈鎗，比逐秦王較百步。曰：正當恁麽時如何？師曰：將軍不上便橋，金牙徒勞拈筈。問：如何是直指？師曰：珠中有水君不信，擬向天邊問太陽。冬至上堂，僧問：如何是冬來意？師曰：京師出大黄。問：和尚百年後向甚麽處去？師曰：背抵芒叢，四脚指天。師臨遷化，有偈示衆曰：我路碧空外，白雲無處閑。世有無根樹，黄葉風送還。偈終而逝，塔于本山。
青林師虔禪師，初參洞山，山問：近離甚處。師曰：武陵。曰：武陵法道何似此間？師曰：胡地冬抽笋。山曰：别甑炊香飯供養此人。師拂袖便出。山曰：此子向後，走殺天下人在。師在洞山栽松次，有劉翁者求偈。師作偈曰：長長三尺餘，鬱鬱覆青草。不知何代人，得見此松老。劉得偈呈洞山，山謂曰：此是第三代洞山主人。師辭洞山，山曰：子向甚麽處去？師曰：金輪不隱的，徧界絶紅塵。山曰：善自保任！師珍重而出。洞山門送，謂師曰：恁麽去一句作麽生道？師曰：步步踏紅塵，通身無影像。山良久，師曰：老和尚何不速道！山曰：子得恁麽性急？師曰：某甲罪過。便禮辭。師至山南府青銼山住庵。經十年，忽記洞山遺言，乃曰：當利羣蒙，豈拘小節邪？遂往隨州，衆請住青林，後遷洞山。凡有新到，先令般柴三轉，然後參堂。有一僧不肯，問師曰：三轉内卽不問，三轉外如何？師曰：鐵輪天子寰中旨。僧無對。師便打，趁出。僧問：昔年病苦，又中毒藥，請師醫。師曰：金錍撥破腦，頂上灌醍醐。曰：恁麽則謝師醫。師便打。上堂：祖師門下，鳥道玄微。功窮皆轉，不究難明。汝等諸人，直須離心意識參，出凡聖路學，方可保任。若不如是，非吾子息。問：久負不逢時如何？師曰：古皇尺一寸。問：請師答話。師曰：修羅掌於日月。上堂：祖師宗旨，今日施行。法令已彰，復有何事？僧問：正法眼藏，祖祖相傳，未審和尚傳付何人？師曰：靈苗生有地，大悟不存師。問：如何是道？師曰：回頭尋遠澗。曰：如何是道中人？師曰：擁雪首揚眉。問：千差路别，如何頓曉？師曰：足下背驪珠，空怨長天月。問：學人徑往時如何？師曰：死蛇當大路，勸子莫當頭。曰：當頭者如何？師曰：喪子命根。曰：不當頭者如何？師曰：亦無回避處。曰：正當恁麽時如何？師曰：失却也。曰：向甚麽處去？師曰：草深無覓處。曰：和尚也須隄防始得。師拊掌曰：一等是箇毒氣。
高安白水本仁禪師，因設先洞山忌齋，僧問：供養先師，先師還來也無？師曰：更下一分供養著。上堂：老僧尋常不欲向聲前色後，鼓弄人家男女。何故？且聲不是聲，色不是色。僧問：如何是聲不是聲？師曰：唤作色得麽？曰：如何是色不是色？師曰：唤作聲得麽？僧作禮。師曰：且道爲汝説，答汝話，若向這裏會得，有箇入處。上堂：眼裏著沙不得，耳裏著水不得。僧問：如何是眼裏著沙不得？師曰：應真無比。曰：如何是耳裏著水不得？師曰：白淨無垢。問：文殊與普賢，萬法悉同源。文殊普賢卽不問，如何是同源底法？師曰：却問取文殊普賢。曰：如何是文殊普賢？師曰：一釣便上。師謂鏡清曰：時寒道者清。曰：不敢。師曰：還有卧單也無？曰：設有，亦無展底工夫。師曰：直饒道者滴水冰生，亦不干他事。曰：滴水冰生，事不相涉。師曰：是。曰：此人意作麽生？師曰：此人不落意。曰：不落意，此人聻！師曰：高山頂上，無可與道者㗖啄。長生然和尚問：如何是西來意？師曰：還見庭前杉榝樹否？曰：恁麽則和尚今日，因學人致得是非。師曰：多口座主。然去後，師方知是雪峰禪客。乃曰：盗法之人，終不成器。僧問：如何是不遷義？師曰：落花隨流水，明月上孤岑。師將順世，焚香白衆曰：香煙絶處，是吾湼槃時也。言訖跏趺而坐，息隨煙滅。
白馬遁儒禪師洛京白馬遁儒禪師，僧問：如何是衲僧本分事？師曰：十道不通風，瘂子傳來信。曰：傳甚麽信？師乃合掌頂戴。問：如何是密室中人？師曰：纔生不可得，不貴未生時。曰：是箇甚麽不貴未生時？師曰：是汝阿爺。問：三千里外嚮白馬，及乎到來爲甚麽不見？師曰：是汝不見，不干老僧事。曰：請和尚指示。師曰：指卽没交涉。問：如何是學人本分事？師曰：昨夜三更月正午。問：如何是法身向上事？師曰：井底蝦蟆吞却月。問：如何是學人急切處？師曰：俊鳥猶嫌鈍，瞥然早已遲。問：如何是西來意？師曰：點額猢猻探月波。
潭州龍牙山居遁證空禪師，撫州人也。因參翠微，乃問：學人自到和尚法席一箇餘月，不蒙一法示誨，意在於何？微曰：嫌甚麽？師又問洞山，山曰：争怪得老僧？師又問翠微：如何是祖師意？微曰：與我將禪板來。師遂過禪板，微接得便打。師曰：打卽任打，要且無祖師意。又問臨濟：如何是祖師意？濟曰：與我將蒲團來。師乃過蒲團，濟接得便打。師曰：打卽任打，要且無祖師意。後有僧問：和尚行脚時，問二尊宿祖師意，未審二尊宿明也未？師曰：明卽明也，要且無祖師意。師復舉德山頭落底語，因自省過，遂止於洞山，隨衆參請。一日問：如何是祖師西來意？山曰：待洞水逆流，卽向汝道。師始悟厥旨，服勤八稔。湖南馬氏請住龍牙。上堂：夫參玄人，須透過祖佛始得。新豐和尚道，祖佛言教似生寃家，始有參學分。若透不得，卽被祖佛謾去。僧問：祖佛還有謾人之心也無？師曰：汝道江湖還有礙人之心也無？乃曰：江湖雖無礙人之心，爲時人過不得。江湖成礙人去，不得道江湖不礙人。祖佛雖無謾人之心，爲時人透不得。祖佛成謾人去，不得道祖佛不謾人。若透得祖佛過，此人過却祖佛。若也如是，始體得佛祖意，方與向上人同。如未透得，但學佛學祖，則萬劫無有出期。僧曰：如何得不被祖佛謾去？師曰：道者直須自悟去始得。問：十二時中如何著力？師曰：如無手人欲行拳，始得。問：終日區區，如何頓息？師曰：如孝子喪却父母，始得。問：如何是道？師曰：無異人心是。乃曰：若人體得道無異人心，始是道人。若是言説，則没交涉。道者，汝知行底道人否？十二時中，除却著衣喫飯，無絲髮異於人心，無誑人心，此箇始是道人。若道我得我會，則没交涉，大不容易。問：如何是祖師西來意？師曰：待石烏龜解語，卽向汝道。曰：石烏龜語也。師曰：向汝道甚麽！問：古人得箇甚麽，便休去？師曰：如賊入空室。問：無邊身菩薩，爲甚麽不見如來頂相？師曰：汝道如來還有頂相麽？問：大庾嶺頭提不起時如何？師曰：六祖爲甚麽將得去？問：二鼠侵藤時如何？師曰：須有隱身處始得。曰：如何是隱身處？師曰：還見儂家麽？問：維摩掌擎世界，未審維摩向甚麽處立？師曰：道者，汝道維摩掌擎世界？問：知有底人，爲甚麽却有生死？師曰：恰似道者未悟時。問：如何是西來意？師曰：此一問最苦。問：祖意教意，是同是别？師曰：祖師在後來。問：如何是無事沙門？師曰：若是沙門，不得無事。曰：爲甚麽不得無事？師曰：覓一箇也難得。問：蟾蜍無反照之功，玉兔無伴月之意時如何？師曰：道者，堯舜之君猶有化在。問：如何得此身安去？師曰：不被别身謾始得。報慈嶼讚師真曰：日出連山，月圓當户。不是無身，不欲全露。師一日在帳中坐，僧問：不是無身，不欲全露，請師全露。師撥開帳子曰：還見麽？曰：不見。師曰：不將眼來？師將順寂，有大星隕于方丈前。
京兆華嚴寺休静禪師，在洛浦作維那時，一日白槌普請曰：上間般柴，下間鋤地。第一座問：聖僧作甚麽？師曰：當堂不正坐，不赴兩頭機。師問洞山：學人無箇理路，未免情識運爲。山曰：汝還見有理路也無？師曰：見無理路。山曰：甚處得情識來？師曰：學人實問。山曰：恁麽則直須向萬里無寸草處去。師曰：萬里無寸草處，還許某甲去也無？山曰：直須恁麽去。師般柴次，洞山把住曰：狹路相逢時如何？師曰：反側！反側！山曰：汝記吾言，向南住有一千人，向北住止三百而已。初住福州東山之華嚴，衆滿一千。未幾，屬後唐莊宗徵入輦下，大闡玄風，其徒果止三百。莊宗問：祖意教意，是同是别？師曰：探盡龍宫藏，衆義不能詮。問：大悟底人爲甚麽却迷？師曰：破鏡不重照，落花難上枝。問：大軍設天王齋求勝，賊軍亦設天王齋求勝。未審天王赴阿誰願？師曰：天垂雨露，不揀榮枯。莊宗請入内齋，見大師大德總看經，唯師與徒衆不看經。帝問：師爲甚麽不看經？師曰：道泰不傳天子令，時清休唱太平歌。帝曰：師一人卽得，徒衆爲甚麽也不看經？師曰：師子窟中無異獸，象王行處絶狐蹤。帝曰：大師大德爲甚麽總看經？師曰：水母元無眼，求食須賴鰕。帝曰：既是後生，爲甚麽却稱長老？師曰：三歲國家龍鳳子，百年殿下老朝臣。師後遊河朔，於平陽示滅。荼毗獲舍利，建四浮圖：一晉州，一房州，一終南山逍遥園，一華嚴寺。謚寶智禪師、無爲之塔。
九峰普滿禪師瑞州九峰普滿禪師，僧問：如何是不遷義？師曰：東生明月，西落金烏。曰：非師不委。師曰：理當則行。僧禮拜，師便打。僧曰：仁義道中，禮拜何咎？師曰：來處不明，須行嚴令。問：眼不到色塵時如何？師指香臺曰：面前是甚麽？曰：請師子細。師曰：不妨遭人檢點。問：人人盡道請益，未審師還拯濟也無？師曰：汝道巨嶽還乏寸土麽？曰：四海參尋，當爲何事？師曰：演若迷頭心自狂。曰：還有不狂者也無？師曰：有。曰：如何是不狂者？師曰：突曉途中眼不開。問僧：近離甚處？曰：閩中。師曰：遠涉不易。曰：不難，動步便到。師曰：有不動步者麽？曰：有。師曰：争得到此間？僧無對。師以拄杖趁下。問：對境心不動時如何？師曰：汝無大人力。曰：如何是大人力？師曰：對境心不動。曰：適來爲甚麽道無大人力？師曰：在舍祇言爲客易，臨川方覺取魚難。問：如何是道？師曰：見通車馬。曰：如何是道中人？師便打。僧作禮，師便喝。問：十二時中如何合道？師曰：與心合道。曰：畢竟如何？師曰：土上加泥猶自可，離波求水實堪悲。問：如何是不壞身？師曰：正是。曰：學人不會，請師直指。師曰：適來曲多少？問：古人道，真因妄立，從妄顯真，是否？師曰：是。曰：如何是真？師曰：不雜食。曰：如何是妄？師曰：起倒攀緣。曰：去此二途，如何合得圓常？師曰：不敬功德天，誰嫌黑暗女？問：九峰一路，今古咸知。向上宗乘，請師提唱。師竪起拂子。僧曰：大衆側聆，願垂方便。師曰：清波不覩魚龍現，迅浪風高下底鈎。曰：若不久參，那知今日？師曰：人生無定止，像没鏡中圓。問：如何是祖師西來意？師曰：更問阿誰？曰：恁麽則學人全體是也。師曰：須彌頂上戴須彌。
益州北院通禪師，初參夾山，問曰：目前無法，意在目前。不是目前法，非耳目之所到，豈不是和尚語？山曰：是。師乃掀倒禪牀，叉手而立。山起來打一拄杖，師便下去。次參洞山，山上堂曰：坐斷主人公，不落第二見。師出衆曰：須知有一人不合伴。山曰：猶是第二見。師便掀倒禪牀。山曰：老兄作麽生？師曰：待某甲舌頭爛，卽向和尚道。後辭洞山擬入嶺，山曰：善爲！飛猿嶺峻好看！師良久，山召：通闍黎！師應諾。山曰：何不入嶺去？師因有省，更不入嶺。住後，上堂：諸上座有甚麽事，出來論量取。若上上根機，不假如斯。若是中下之流，直須剗削門頭户底，教索索地，莫教入泥水。第一速須省事，直須無心去。學得千般萬般，祇成知解，與衲僧門下有甚麽交涉？僧問：直須無心學時如何？師曰：不管繫。問：如何是佛？師曰：峭壁本無苔，灑墨圖斑駮。問：二龍争珠，誰是得者？師曰：得者失。曰：不得者如何？師曰：還我珠來。問：如何是清淨法身？師曰：無點污。問：轉不得時如何？師曰：功不到。問：如何是大富貴底人？師曰：如輪王寶藏。曰：如何是赤窮底人？師曰：如酒店腰帶。問：水灑不著時如何？師曰：乾剥剥地。問：一槌便成時如何？師曰：不是偶然。問：如何是祖師西來意？師曰：壁上盡枯松，遊蜂競採蘂。滅後謚證真禪師。
洞山道全禪師，問先洞山：如何是出離之要？山曰：闍黎足下煙生。師當下契悟，更不他遊。雲居進語曰：終不敢孤負和尚足下煙生。山曰：步步玄者，卽是功到。暨洞山圓寂，衆請踵迹住持。僧問：佛入王宫，豈不是大聖再來？師曰：護明不下生。曰：争柰六年苦行何？師曰：幻人呈幻事。曰：非幻者如何？師曰：王宫覓不得。問：清淨行者不入湼槃，破戒比丘不入地獄時如何？師曰：度盡無遺影，還他越湼槃。問：極目千里，是甚麽風範？師曰：是闍黎風範。曰：未審和尚風範如何？師曰：不布婆娑眼。
京兆府蜆子和尚，不知何許人也。事迹頗異，居無定所。自印心於洞山，混俗閩川，不畜道具，不循律儀。冬夏唯披一衲，逐日沿江岸採掇鰕蜆，以充其腹。暮卽宿東山白馬廟紙錢中。居民目爲蜆子和尚。華嚴静禅師聞之，欲決真假，先潛入紙錢中。深夜師歸，嚴把住曰：如何是祖師西來意？師遽答曰：神前酒臺盤。嚴放手曰：不虚與我同根生。嚴後赴莊宗詔入長安，師亦先至。每日歌唱自拍，或乃佯狂泥雪，去來俱無蹤跡，厥後不知所終。
台州幽棲道幽禪師，鏡清問：如何是少父？師曰：無標的。曰：無標的以爲少父邪？師曰：有甚麽過？曰：祇如少父作麽生？師曰：道者是甚麽心行？問：如何是佛？師曰：汝不信是衆生。曰：學人大信。師曰：若作勝解，卽受羣邪。問：如何是道？師曰：但有路可上，更高人也行。曰：如何是道中人？師曰：解驅雲裏信。師一日齋時，入堂白槌曰：白大衆。衆舉頭，師曰：且喫飯。師將示滅，僧問：和尚百年後向甚麽處去？師曰：迢然！迢然！言訖坐亡。
越州乾峰和尚越州乾峰和尚，上堂：法身有三種病，二種光，須是一一透得，始解歸家穩坐，須知更有向上一竅在。雲門出，問：庵内人爲甚麽不知庵外事？師呵呵大笑。門曰：猶是學人疑處。師曰：子是甚麽心行？門曰：也要和尚相委。師曰：直須與麽始解穩坐。門應喏喏。上堂：舉一不得舉二，放過一著，落在第二。雲門出衆曰：昨日有人從天台來，却往徑山去。師曰：典座來日不得普請。便下座。問僧：甚處來？曰：天台。師曰：見説石橋作兩段，是否？曰：和尚甚處得這消息來？師曰：將謂華頂峰前客，元是平田莊裏人。問：如何得出三界去？師曰：唤院主來，趁出這僧著。師問：衆僧輪回六趣，具甚麽眼？衆無對。僧問：如何是超佛越祖之談？師曰：老僧問聻！曰：和尚問則且置。師曰：老僧問尚不柰何，説甚麽超佛越祖之談？問：十方薄伽梵，一路湼盤門。未審路頭在甚麽處？師以拄杖畫云：在這裏。
吉州禾山和尚，僧問：學人欲伸一問，師還答否？師曰：禾山答汝了也。問：如何是西來意？師曰：禾山大頂。問：如何和尚家風？師曰：滿目青山起白雲。曰：或遇客來，如何祇待？師曰：滿盤無味醍醐果。問：無言童子居何國土？師曰：當軒木馬嘶風切。
明州天童咸啓禪師，問伏龍：甚處來？曰：伏龍來。師曰：還伏得龍麽？曰：不曾伏這畜生。師曰：且坐喫茶。簡大德問：學人卓卓上來，請師的的。師曰：我這裏一屙便了，有甚麽卓卓的的？曰：和尚恁麽答話，更買草鞋行脚好！師曰：近前來。簡近前，師曰：祇如老僧恁麽答，過在甚麽處？簡無對。師便打。問：如何是本來無物？師曰：石潤元含玉，鑛異自生金。問：如何是真常流注？師曰：涓滴無移。
潭州寶蓋山和尚，僧問：一間無漏舍，合是何人居？師曰：無名不挂體。曰：還有位也無？師曰：不處。問：如何是寶蓋？師曰：不從人天得。曰：如何是寶蓋中人？師曰：不與時人知。曰：佛來時如何？師曰：覓他路不得。問：世界壞時，此物何處去？師曰：千聖尋不得。曰：時人如何歸向？師曰：直須似他去。曰：還有的當也無？師曰：不立標則。問：不居正位底人，如何行履？師曰：紅焰叢中駿馬嘶。
澧州欽山文邃禪師，福州人也。少依杭州大慈山寰中禪師受業，時巖頭、雪峰在衆，覩師吐論，知是法器，相率遊方。二大士各承德山印記，師雖屢激揚，而終然凝滯。一日，問德山曰：天皇也恁麽道，龍潭也恁麽道，未審和尚作麽生道？山曰：汝試舉天皇龍潭道底看。師擬進語，山便打。師被打歸延壽堂，曰：是則是，打我太煞。巖頭曰：汝恁麽道，他後不得道見德山來。後於洞山言下發解，乃爲之嗣。年二十七，止于欽山，對大衆前自省過，舉參洞山時語。山問：甚麽處來？師曰：大慈來。曰：還見大慈麽？師曰：見。曰：色前見，色後見？師曰：非色前後見。洞山默置。師乃曰：離師太早，不盡師意。僧問：如何是祖師西來意？師曰：梁公曲尺，誌公剪刀。問：一切諸佛及諸佛法，皆從此經出，如何是此經？師曰：常轉。曰：未審經中説甚麽？師曰：有疑請問。問：如何是和尚家風？師曰：錦繡銀香囊，風吹滿路香。巖頭聞，令僧去云：傳語十八子，好好事潘郎。有僧寫師真呈，師曰：還似我也無？僧無對。師自代曰：衆僧看取。德山侍者來參，纔禮拜，師把住曰：還甘欽山與麽也無？者曰：某甲却悔久住德山，今日無言可對。師乃放手曰：一任祇對。者撥開胷曰：且聽某通氣一上。師曰：德山門下卽得，這裏一點用不着。者曰：久聞欽山不通人情。師曰：累他德山眼目。參堂去。師與巖頭、雪峰坐次，洞山行茶來，師乃閉眼。洞曰：甚麽處去來？曰：入定來。洞曰：定本無門，從何而入？師入浴院，見僧踏水輪。僧下問訊，師曰：幸自轆轆地轉，何須恁麽？曰：不恁麽又争得？師曰：若不恁麽，欽山眼堪作甚麽？曰：作麽生是師眼？師以手作撥眉勢，曰：和尚又何得恁麽？師曰：是我恁麽，你便不恁麽。僧無對。師曰：索戰無功，一場氣悶。良久，乃問曰：會麽？曰：不會。師曰：欽山爲汝擔取一半。師與巖頭、雪峰過江西，到一茶店喫茶次，師曰：不會轉身通氣者，不得茶喫。頭曰：若恁麽我定不得茶喫。峰曰：某甲亦然。師曰：這兩箇老漢話頭也不識？頭曰：甚處去也？師曰：布袋裏老鴉雖活如死。頭退後曰：看！看！師曰：奯公且置，存公作麽生？峰以手畫一圓相，師曰：不得不問。頭呵呵曰：太遠生。師曰：有口不得茶喫者多。巨良禪客參，禮拜了便問：一鏃破三關時如何？師曰：放出關中主看。良曰：恁麽則知過必改。師曰：更待何時？良曰：好隻箭，放不着所在。便出去。師曰：且來，闍黎。良回首，師下禪牀擒住曰：一鏃破三關卽且置，試爲欽山發箭看。良擬議，師打七棒曰：且聽箇亂統漢疑三十年。有僧舉似同安察，安曰：良公雖解發箭，要且未中的。僧便問：未審如何得中的去？安曰：關中主是甚麽人？僧回舉似師，師曰：良公若解恁麽，也免得欽山口。然雖如此，同安不是好心，亦須看始得。僧參，師竪起拳曰：開卽成掌，五指參差；如今爲拳，必無高下。汝道欽山還通商量也無？僧近前，却竪起拳。師曰：你恁麽祇是箇無開合漢。曰：未審和尚如何接人？師曰：我若接人，共汝一般去也。曰：特來參師，也須吐露箇消息。師曰：汝若特來，我須吐露。曰：便請。師便打，僧無語。師曰：守株待兔，枉用心神。上堂，横按拄杖，顧視大衆曰：有麽有麽？如無，欽山唱菩薩蠻去也，囉囉哩哩。便下座。師與道士論義。士立義曰：麤言及細語，皆歸第一義。師曰：道士是佛家奴。士曰：太麤生！師曰：第一義何在？士無語。
瑞州九峰通玄禪師，郢州程氏子。初參德山，後於洞山言下有省。住後，僧問：自心他心，得相見否？師曰：自己尚不見，他人何可觀。問：罪福之性，如何了達，得無同異？師曰：絺綌不禦寒。
瑞州洞山道延禪師，因曹山垂語云：有一人向萬丈巖頭騰身直下，此是甚麽人？衆無對。師出曰：不存。山曰：不存箇甚麽？師曰：始得撲不碎。山深肯之。後有僧問：請和尚密付真心。師曰：欺這裏無人作麽？
撫州金峰從志玄明禪師，僧問：如何是金峰正主？師曰：此去鎮縣不遥，闍黎莫造次。曰：何不道取？師曰：口如磉盤。問：千峰萬峰，那箇是金峰？師乃斫額。問：千山無雲，萬里絶霞時如何？師曰：飛猿嶺那邊何不吐却？問：如何是西來意？師曰：壁邊有鼠耳。問：如何是和尚家風？師曰：金峰門前無五里牌。新到參，師曰：不用通時暄，第一句道將來。曰：孟春猶寒，伏惟和尚。師曰：猶有這箇在。曰：不可要人點檢去也。師曰：誰？僧指自身。師曰：不妨遭人點檢。拈起枕子，示僧曰：一切人唤作枕子，金峰道不是。僧曰：未審和尚唤作甚麽？師拈起枕子，僧曰：恁麽則依而行之。師曰：你唤作甚麽？僧曰：枕子。師曰：落在金峰窠裏。問：金盃滿酌時如何？師曰：金峰不勝酩酊。僧掃地次，師問：作甚麽？僧竪起苕帚。師曰：猶有這箇在。曰：和尚適來見箇甚麽？師竪起拄杖。僧參，纔入方丈，師便打。僧曰：是！是！師又打。僧曰：不是！不是！師作禮拜勢，僧作拓勢。師曰：老僧眼暗，闍黎耳聾。曰：將飯餧魚，還須克己。師曰：施食得長壽報。曰：和尚年多少？師曰：不落數量。曰：長壽者誰？師曰：金峰。曰：果然眼昏。師曰：是，是。問僧：甚處來？僧近前，良久師曰：闍黎參見甚麽人？曰：參甚麽椀？師曰：金峰有過。曰：是！是！師良久。師問僧：甚處來？曰：東國來。師曰：作麽生過得金峰關？曰：公驗分明。師曰：試呈似金峰看。僧展兩手，師曰：金峰關從來無人過得。曰：和尚還過得麽？師曰：波斯喫胡椒。問僧：姓甚麽？曰：姓何。師曰：至竟不脱俗。曰：因師致得。師曰：若恁麽，過在金峰。曰：不敢。師曰：灼然金峰有過。僧問訊次，師把住曰：輒不得向人道，我有一則因緣舉似你。僧作聽勢，師與一掌。僧曰：爲甚麽打某甲？師曰：我要這話行。看經次，駢道者來，師擎起經作攬衣勢，以目視之。駢提起坐具，以目視師。師曰：一切人道你會禪。駢曰：和尚作麽生？師笑曰：草賊大敗。問：是身無知，如土木瓦石，此意如何？師下禪牀，扭僧耳朵。僧負痛作聲。師曰：今日始捉著箇無知漢。僧作禮出去。師召：闍黎！僧回首。師曰：若到堂中，不可舉著。曰：何故？師曰：大有人笑金峰老婆心。上堂：老僧二十年前有老婆心，二十年後無老婆心。僧問：如何是二十年前有老婆心？師曰：問凡答凡，問聖答聖。曰：如何是二十年後無老婆心？師曰：問凡不答凡，問聖不答聖。師見僧來，乃舉手曰：此是大人分上事，你試通箇消息看？曰：某甲不欲瞒和尚。師曰：知孝養人，也還稀有。曰：莫是大人分上事麽？師曰：老僧瞞闍黎。曰：到這裏不易辨白。師曰：灼然灼然！僧禮拜，師曰：發足何處？曰：祇這裏。師曰：不唯自瞞，兼瞞老僧。上堂：我若舉來，又恐遭人唇吻；不舉，又遭人笑怪。於其中間，如何卽是？有僧纔出，師便歸方丈。至晚，别僧請益曰：和尚今日爲甚不答這僧話？師曰：大似失錢遭罪。問僧：你還知金峰一句子麽？曰：知來久矣。師曰：作麽生！僧便喝。師良久，僧曰：金峰一句，今日粉碎。師曰：老僧大曾問人，唯有闍黎門風峭峻。曰：不可須要人點檢。師曰：真鍮不博金。問：如何是非言之言？師曰：不加文彩。問：四海晏清時如何？師曰：猶是堦下漢。上堂：事存函蓋合，理應箭鋒拄。還有人道得麽？如有人道得，金峰分半院與他住。時有僧出作禮，師曰：相見易得好，共住難爲人。便下座。僧辭，師問：何處去？曰：不敢妄通消息。師曰：若到諸方，切忌道著金峰爲人處。曰：已領尊旨。師曰：忽有人問，你作麽生？僧提起袈裟角。師曰：捷弱於闍黎。
襄州鹿門山處真禪師，僧問：如何是和尚家風？師曰：有鹽無醋。曰：忽遇客來，如何祇待？師曰：柴門草户，謝子遠來。問：如何是道人？師曰：口似鼻孔。問：祖祖相傳，傳甚麽物？師曰：金襴袈裟。問：如何是函中般若？師曰：佛殿挾頭六百卷。問：和尚百年後，向甚麽處去？師曰：山下李家使牛去。曰：還許學人相隨也無？師曰：汝若相隨，莫同頭角。曰：諾。師曰：合到甚麽處？曰：佛眼辨不得。師曰：若不放過，亦是茫茫。問：如何是鹿門高峻處？師曰：汝還曾上主山也無？問：如何是禪？師曰：鸞鳳入雞籠。曰：如何是道？師曰：藕絲牽大象。問：劫火洞然，大千俱壞。未審此箇還壞也無？師曰：臨崖看滸眼，特地一場愁。問：如何是和尚轉身處？師曰：昨夜三更，失却枕子。問：一句下豁然時如何？師曰：汝是誰家子？上堂：一片凝然光燦爛，擬意追尋卒難見。瞥然撞著豁人情，大事分明總成辦。實快活，無繫絆，萬兩黄金終不换。任他千聖出頭來，總是向渠影中現。
撫州曹山慧霞了悟禪師，僧問：佛未出世時如何？師曰：曹山不如。曰：出世後如何？師曰：不如曹山。問：四山相逼時如何？師曰：曹山在裏許。曰：還求出也無？師曰：在裏許，卽求出。僧侍立，師曰：道者可煞熱。曰：是。師曰：祇如熱向甚處回避？曰：向鑊湯鑪炭裏回避。師曰：祇如鑊湯鑪炭，又作麽生回避？曰：衆苦不能到。
華州草庵法義禪師，僧問：如何是祖師西來意？師曰：爛炒浮漚飽滿喫。問：擬心卽差，如何進道？師曰：有人常擬，爲甚麽不差？曰：此猶是和尚分上事。師曰：紅焰蓮花朵朵開。問：如何是和尚得力處？師曰：如盲似聾。曰：不會。師曰：恰與老僧同參。
撫州曹山光慧玄悟禪師，上堂，良久曰：雪峰和尚爲人，如金翅鳥入海取龍相似。僧出問：未審和尚此間如何？師曰：甚處去來。問：如何是西來的的意？師曰：不禮拜更待何時？問：如何是密傳底心？師良久。僧曰：恁麽則徒勞側耳也。師唤：侍者來，燒香著。問：古人云：如紅爐上一點雪。意旨如何？師曰：惜取眉毛好！問：如何指示，卽得不昧去？師曰：不可雪上更加霜。曰：恁麽則全因和尚去也。師曰：因箇甚麽？問：如何是妙明真性？師曰：欵欵莫磕損。上堂，良久，僧出曰：爲衆竭力，禍出私門。未審放過不放過？師默然。問：古人道：生也不道，死也不道。意旨如何？師良久。僧禮拜，師曰：會麽？曰：不會。師曰：也是厨寒甑足塵。上堂，舉拄杖曰：從上皆留此一路，方便接人。有僧出曰：和尚又是從頭起也。師曰：謝相委悉。問：機關不轉，請師商量。師曰：瘂得我口麽？問：路逢猛虎時如何？師曰：放憨作麽！
撫州曹山羌慧智炬禪師，初問先曹山曰：古人提持那邊人，學人如何體悉？山曰：退步就己，萬不失一。師於言下，頓忘玄解，乃辭去徧參。至三祖，因看經次，僧問：禪僧心不挂元字脚，何得多學？師曰：文字性異，法法體空。迷則句句瘡疣，悟則文文般若。苟無取捨，何害圓伊？後離三祖到瑞州，衆請住龍泉。僧問：如何是文殊？師曰：不可有第二月也。曰：卽今事如何？師曰：正是第二月。問：如何是如來語？師曰：猛風可繩縛。問：如何履踐，卽得不昧宗風？師曰：須知龍泉好手。曰：請和尚好手。師曰：却憶鍾子期。問：古人道，若記一句，論劫作野狐精。未審古人意旨如何？師曰：龍泉僧堂未曾鎖。曰：和尚如何？師曰：風吹耳朵。問：如何是一句？師曰：無聞。問：如何是聲前一句？師曰：恰似不道。問：如何是和尚爲人一句？師曰：汝是九色鹿。問：抱璞投師時如何？師曰：不是自家珍。曰：如何是自家珍？師曰：不琢不成器。
衡州育王山弘通禪師，僧問：混沌未分時如何？師曰：混沌。曰：分後如何？師曰：混沌。上堂：釋迦如來四十九年説不到底句，今夜山僧不避羞耻，與諸尊者共譚。良久曰：莫道錯。珍重！僧問：學人有病，請師醫。師曰：將病來，與汝醫。曰：便請。師曰：還老僧藥價錢來。問：曹源一路卽不問，衡陽江畔事如何？師曰：紅爐焰上無根草，碧潭深處不逢魚。問：心法雙亡時如何？師曰：三脚蝦蟇背大象。問：如何是西來意？師曰：老僧毛竪。問：如何是佛法大意？師曰：直待文殊過，卽向你道。曰：文殊過也，請和尚道。師便打。問：如何是和尚家風？師曰：渾身不直五文錢。曰：太貧寒生！師曰：古代如是。曰：如何施設？師曰：隨家豐儉。問：如何是急切處？師曰：鍼眼裏打筋斗。問：如何是本來身？師曰：回光影裏見方親。
衡州華光範禪師，僧問：如何是無縫塔？師指僧堂曰：此間僧堂無門户。問僧：曾到紫陵麽？曰：曾到。師曰：曾到鹿門麽？曰：曾到。師曰：嗣紫陵卽是，嗣鹿門卽是？曰：卽今嗣和尚得麽？師曰：人情不打卽不可。便打。問：非隱顯處是和尚，那箇是某甲？師曰：盡乾坤無一不是。曰：此猶是和尚，那箇是某甲？師曰：木人石女笑分明。
處州廣利容禪師，初住貞溪。僧參，師舉拂子曰：貞溪老僧還具眼麽？曰：某甲不敢見和尚過。師曰：老僧死在闍黎手裏也。問：如何是和尚家風？師曰：謝闍黎道破。問：西院拍手笑呵呵，意作麽生？師曰：捲上簾子著。問：自己不明，如何得明？師曰：不明。曰：爲甚麽不明？師曰：不見道自己事。問：魯祖面壁，意作麽生？師良久曰：還會麽？曰：不會。師曰：魯祖面壁。因郡守受代歸，師出送接話次，守問：和尚遠出山門，將甚麽物來？師曰：無盡之寶呈獻。守無對。後有人進語曰：便請。師曰：太守尊嚴。問：千途路絶，語思不通時如何？師曰：猶是堦下漢。曰：如何是堦上漢？師曰：龍樓不舉手。乃曰：作麽生是尊貴底人，試道看。莫祇向長連牀上坐地，見他人不肯，忽被明眼人拶著，便向鐵圍山裏藏身。若到廣利門下，須道得第一句，卽開一線道與兄弟商量。時有僧出禮拜，師曰：將謂是異國舶主，元來是此土商人。
泉州廬山小谿院行傳禪師，青原周氏子。僧問：久嚮廬山石門，爲甚麽入不得？師曰：鈍漢。僧曰：忽遇猛利者，還許也無？師曰：喫茶去。
益州布水巖和尚，僧問：如何是西來意？師曰：一回思著一傷心。問：寶劒未磨時如何？師曰：用不得。曰：磨後如何？師曰：觸不得。
蜀川西禪和尚，僧問：佛是摩耶降生，未審和尚是誰家子？師曰：水上卓紅旗。問：三十六路，阿那一路最妙？師曰：不出第一手。曰：忽遇出時如何？師曰：脊著地也不難。
韶州華嚴和尚，僧問：既是華嚴，還將得華來麽？師曰：孤峰頂上千枝秀，一句當機對聖明。僧録問：法身無相，不可言宣。皇帝詔師，將何接引？師曰：金鐘迴出雲中響，萬里歸朝賀聖君。問：如何是佛法大意？師曰：驚天動地。曰：還當也無？師曰：靈機永布千家月，祇這如今萬世傳。
洪州鳳棲山同安丕禪師，僧問：如何是無縫塔？師曰：吽！吽！曰：如何是塔中人？師曰：今日大有人從建昌來。問：一見便休去時如何？師曰：是也。更來這裏作麽？問：如何是點額魚？師曰：不透波瀾。曰：慚耻時如何？師曰：終不仰面。曰：恁麽則不變其身也。師曰：是也。青雲事作麽生？問：如何是和尚家風？師曰：金雞抱子歸霄漢，玉兔懷胎入紫微。曰：忽遇客來，將何祇待？師曰：金果朝來猿摘去，玉花晚後鳳銜歸。問：無情還解説法也無？師曰：玉犬夜行，不知天曉。問：路逢達道人，不將語默對。未審將甚麽對？師曰：要踢要拳。問：纔有言詮，盡落今時，不落言詮，請師直説。師曰：木人解語非干舌，石女抛梭豈亂絲。問：依經解義，三世佛寃。離經一字，卽同魔説。此理如何？師曰：孤峰迥秀，不挂煙蘿。片月行空，白雲自在。新到參，師問：甚處來？曰：湖南。師曰：還知同安這裏風雲體道，花檻璇璣麽？曰：知。師曰：非公境界。僧便喝。師曰：短販樵人，徒誇書劒。僧擬進語，師曰：劒甲未施，賊身已露。問：佛未出世時如何？師曰：藕絲繫大象。曰：出世後如何？師曰：鐵鎖鎖石牛。問：不傷王道如何？師曰：喫粥喫飯。曰：莫便是不傷王道也無？師曰：遷流左降。問：玉印開時，何人受信？師曰：不是恁麽人。曰：親宫事如何？師曰：道甚麽！問：如何是毗盧師？師曰：闍黎在甚麽處出家？問：如何是觸目菩提？師曰：面前佛殿。問：片玉無瑕，請師不觸。師曰：落汝後。問：玉印開時，何人受信？師曰：不是小小。問：迷頭認影如何止？師曰：告阿誰？曰：如何卽是？師曰：從人覓，卽轉遠也。曰：不從人覓時如何？師曰：頭在甚麽處？問：如何是同安一隻箭？師曰：腦後看。曰：腦後事如何？師曰：過也。問：亡僧衣衆人唱，祖師衣甚麽人唱？師曰：打。問：將來不相似，不將來時如何？師曰：甚麽處著。問：未有這箇時，作麽生行履？師曰：尋常又作麽生？曰：恁麽則不改舊時人也。師曰：作何行履？問：如何是異類中人？師曰：露地藏白牛，長空吞日月。師看經次，見僧來參，遂以衣袖蓋却頭。僧近前作弔慰勢，師放下衣袖，提起經曰：會麽？僧却以衣袖蓋頭。師曰：蒼天！蒼天！
廬山歸宗寺懷惲禪師，僧問：無佛無衆生時如何？師曰：甚麽人如此。問：水清魚現時如何？師曰：把一箇來。僧無對。問：如何是五老峰？師曰：突兀地。問：截水停輪時如何？師曰：磨不轉。曰：如何是磨不轉？師曰：不停輪。問：如何是塵中弟子？師曰：灰頭土面。問：如何是世尊不説説？師曰：正恁麽。曰：如何是迦葉不聞聞？師曰：不附物。問：不佛不衆生時如何？師曰：是甚麽人如此？問：學人不到處，請師説。師曰：汝不到甚麽處來？
池州嵇山章禪師，在投子作柴頭。投子同喫茶次，謂師曰：森羅萬象，總在裏許。師潑却茶曰：森羅萬象，在甚麽處？子曰：可惜一椀茶。師後謁雪峰，峰問：莫是章柴頭麽？師乃作輪椎勢，峰肯之。
南康軍雲居懷岳禪師，僧問：如何是大圓鏡？師曰：不鑒照。曰：忽遇四方八面來時作麽生？師曰：胡來胡現，漢來漢現。曰：大好不鑒照。師便打。問：如何是一丸療萬病底藥？師曰：汝患甚麽？問：如何是本來瑞草？師曰：好手拈不出。曰：如何是無根樹？師曰：處處著不得。
杭州佛日禪師杭州佛日本空禪師，初遊天台山，嘗曰：如有人奪得我機者，卽吾師矣。尋謁雲居，作禮問曰：二龍争珠，誰是得者？居曰：卸却業身來，與子相見。師曰：業身已卸。居曰：珠在甚麽處？師無對。遂投誠入室，時始年十三。後四年，參夾山。纔入門，見維那。那曰：此間不著後生。師曰：某甲不求挂搭，暫來禮謁和尚。維那白夾山，山許相見。師未陞堦，山便問：甚處來？師曰：雲居來。曰：卽今在甚麽處？師曰：在夾山頂𩕳上。山曰：老僧行年在坎，五鬼臨身。師擬上堦，山曰：三道寶堦，從何而上？師曰：三道寶堦，曲爲今時。向上一路，請師直指。山便揖，師乃上堦禮拜。山問：闍黎與甚麽人同行？師曰：木上座。山曰：何不來相看老僧？師曰：和尚看他有分？山曰：在甚處？師曰：在堂中。山便同師下到堂中，師遂取拄杖擲在山面前。山曰：莫從天台得否？師曰：非五嶽之所生。山曰：莫從須彌得否？師曰：月宫亦不逢。山曰：恁麽則從人得也。師曰：自己尚是寃家，從人得堪作甚麽？山曰：冷灰裏有一粒豆爆。乃唤維那：明窗下安排著。師曰：未審明窗還解語也無？山曰：待明窗解語，卽向汝道。夾山來日上堂，問：昨日新到在甚麽處？師出應喏。山曰：子未到雲居已前，在甚麽處？師曰：天台國清。山曰：吾聞天台有潺潺之瀑，渌渌之波。謝子遠來，此意如何？師曰：久居巖谷，不挂松蘿。山曰：此猶是春意，秋意作麽生？師良久，山曰：看君祇是撑船漢，終歸不是弄潮人。來日普請，維那令師送茶。師曰：某甲爲佛法來，不爲送茶來。那曰：奉和尚處分。師曰：和尚尊命卽得。乃將茶去作務處，摇茶甌作聲。山回顧，師曰：釅茶三五盌，意在钁頭邊。山曰：瓶有傾茶勢，籃中幾箇甌？師曰：瓶有傾茶勢，籃中無一甌。便行茶，時衆皆舉目。師曰：大衆鶴望，請師一言。山曰：路逢死蛇莫打殺，無底籃子盛將歸。師曰：手執夜明符，幾箇知天曉？山曰：大衆有人也。歸去來，歸去來。遂住普請，歸院衆皆仰嘆。師終于佛日，卵塔存焉。
蘇州永光院真禪師，上堂：言鋒若差，鄉關萬里。直須懸崖撒手，自肯承當。絶後再蘇，欺君不得。非常之旨，人焉廋哉？問：道無横徑，立者皆危。如何得不被横徑所侵去？師以杖拄僧口，僧曰：此猶是横徑。師曰：合取口。問：如何是常在底人？師曰：來往不易。問：如何是祖師西來意？師曰：鐵山夜鎖千家月，金烏常照不當門。
廬山歸宗澹權禪師，僧問：金雞未鳴時如何？師曰：失却威音王。曰：鳴後如何？師曰：三界平沉。問：盡身供養時如何？師曰：將甚麽來？曰：所有不惜。師曰：供養甚麽人？僧無語。問：學人爲佛法來，如何是佛法？師曰：正空閑。曰：便請商量。師曰：周匝有餘。問：大衆雲集，合譚何事？師曰：三三兩兩。問：路逢達道人，不將語默對，未審將甚麽對？師曰：争能肯得人。僧良久，師曰：會麽？曰：不會。師曰：長安路上厠坑子。問：如何是佛法大意？師曰：三枷五棒。問：通徹底人如何語道？師曰：汝祇今作麽生？曰：任性隨流。師曰：不隨流争得息？
蘄州廣濟禪師，僧問：疋馬單槍時如何？師曰：頭落也。問：如何是方外之譚？師曰：汝道甚麽？問：如何是廣濟水？師曰：飲者絶饑渴。曰：恁麽則學人不虚到也。師曰：情知你受人安排。問：遠遠來接，乞師指示。師曰：有口祇解喫飯。問：温伯雪與仲尼相見時如何？師曰：此間無恁麽人。問：不識不見，請師道出。師曰：不昧。曰：不昧時作麽生？師曰：汝唤作甚麽？問：如何是奇特事？師曰：焰裏牡丹花。問：如何是無心道人？師曰：丹霞放火燒。
潭州水西南臺和尚，僧問：如何是此間一滴水？師曰：入口卽抉出。問：如何是西來意？師曰：靴頭線綻。問：祖祖相傳，未審傳箇甚麽？師曰：不因闍黎問，老僧亦不知。
歙州朱谿謙禪師，韶國師到，參次聞犬齩靈鼠聲。國師便問：是甚麽聲？師曰：犬齩靈鼠聲。國師曰：既是靈鼠，爲甚麽却被犬齩？師曰：齩殺也。國師曰：好箇犬。師便打。國師曰：莫打，某甲話在。師休去。因造佛殿畢，一僧同看。師曰：此殿著得甚麽佛？曰：著卽不無，有人不肯。師曰：我不問那箇人！曰：恁麽，則某甲亦未曾祇對和尚。
楊州豐化和尚，僧問：上無片瓦，下無卓錐時如何？師曰：莫飄露麽？問：不具得失時如何？師曰：道甚麽？
南康軍雲居道簡禪師，范陽人也。久入先雲居之室，密受真印，而分掌寺務，典司樵爨。以臘高，堂中爲第一座。屬先雲居將順寂，主事請問：誰堪繼嗣？居曰：堂中簡。主事雖承言而意不在師，謂：令揀擇可當説法者。僉曰：第二座可。然且備禮，先請第一座；若謙讓，卽堅請第二座。師既密承授記，略不辭免。卽自持道具入方丈，攝衆演法。主事等不愜素志，罔循規式。師察其情，乃潛棄去。其夜安樂樹神號泣詰旦，主事大衆奔至麥莊悔過，哀請歸院。衆聞空中連聲唱曰：和尚來也。僧問：如何是和尚家風？師曰：隨處得自在。問：維摩豈不是金粟如來？師曰：是。曰：爲甚麽却在釋迦會下聽法？師曰：他不擔人我。問：横身蓋覆時如何？師曰：還蓋覆得麽？問：蛇子爲甚麽吞却蛇師？師曰：在理何傷？問：諸聖道不得處，和尚還道得麽？師曰：汝道甚麽處諸聖道不得？問：路逢猛虎時如何？師曰：千人萬人不逢，爲甚麽闍黎偏逢？問：孤峰獨宿時如何？師曰：閑却七間僧堂不宿，阿誰教汝孤峰獨宿？師後無疾而寂，塔於本山。
洪州大善慧海禪師，僧問：不坐青山頂時如何？師曰：且道是甚麽人？問：如何是解作客底人？師曰：不占上。問：靈泉忽逢時如何？師曰：從甚麽處來？問：如何道卽不違於師？師曰：莫惜口。曰：道後如何？師曰：道甚麽？問：如何道得相親去？師曰：快道。曰：恁麽則不道也。師曰：用口作甚麽？問：如何是西來意？師曰：三界平沉。
鼎州德山和尚，僧問：路逢達道人，不將語默對。未審將甚麽對？師曰：祇恁麽。僧良久，師曰：汝更間。僧再問，師乃喝出。
南嶽南臺和尚，僧問：直上融峰時如何？師曰：見麽？
南康軍雲居昌禪師，僧問：相逢不相識時如何？師曰：既相逢爲甚麽不相識？問：紅鑪猛焰時如何？師曰：裏頭是甚麽？問：不受商量時如何？師曰：來作甚麽？曰：來亦不商量。師曰：空來何益？問：方丈前容身時如何？師曰：汝身大小？
晉州大梵和尚，僧問：如何是學人顧望處？師曰：井底架高樓。曰：恁麽則超然去也。師曰：何不擺手？
新羅國雲住和尚，僧問：諸佛道不得，甚麽人道得？師曰：老僧道得。曰：諸佛道不得，和尚作麽生道？師曰：諸佛是我弟子。曰：請和尚道。師曰：不是對君王，好與二十棒。問：達磨未來時如何？師曰：夜半石牛吼。曰：來後如何？師曰：特地使人愁。問：既是普眼，爲甚不見普賢？師曰：祇爲貪程太速。
阾珏和尚，僧問：學人不負師機，還免披毛戴角也無？師曰：闍黎何得對面不相識？曰：恁麽，則吞盡百川水，方明一點心。師曰：雖脱毛衣，猶披鱗甲。曰：好采和尚具大慈悲。師曰：盡力道，也出老僧格不得。
隨州護國院守澄淨果禪師，上堂：諸方老宿，盡在曲录木牀上爲人，及有人問著祖師西來意，未曾有一人當頭道著。時有僧問：請和尚當頭道。師曰：河北驢鳴，河南犬吠。問：如何是佛？師咄曰：這驢漢。問：盡大地是一隻眼底人來時如何？師曰：堦下漢。問：諸佛不到處，是甚麽人行履？師曰：聃耳鬅頭。曰：何人通得彼中信？師曰：驢面獸腮。問：隨緣認得時如何？師曰：錯。問：如何是西來意？師曰：一人傳虚，萬人傳實。問：不落干將手，如何是太阿？師曰：七星光彩耀，六國罷煙塵。問：鶴立枯松時如何？師曰：地下底一場懡㦬。問：會昌沙汰時，護法善神向甚麽處去？師曰：三門前兩個一場懡㦬。問：滴水滴凍時如何？師曰：日出後一場懡㦬。
洛京靈泉歸仁禪師，初問疏山：枯木生花，始與他合。是這邊句，是那邊句？山曰：亦是這邊句。師曰：如何是那邊句？山曰：石牛吐出三春霧，靈雀不棲無影林。住後，僧問：如何是靈泉家風？師曰：十日作活九日病。曰：此病如何？師曰：回避不得。曰：還療得也無？師曰：耆婆稽首，醫王皺眉。問：祖意教意，是同是别？師曰：牛馬同羣放。曰：還分不分？師曰：夜半崑崙穿市過，午後烏鷄帶雪飛。問：急切相投時如何？師曰：見佛似寃家。問：如何是靈泉竹？師曰：不從栽種得。曰：還變動也無？師曰：三冬瑞雪應難改，九夏凝霜色轉鮮。問：如何是靈泉心印？師曰：不傳不受。曰：或遇交代時如何？師曰：淮南船子看洛陽。問：六國未寧時如何？師曰：作亂者誰？問：如何是祖師西來意？師曰：仰面獨揚眉，回頭自拍手。問：如何是和尚家風？師曰：騎牛戴席帽，過水著靴衫。問：如何是無問而自説？師曰：死人口裏活人舌。曰：未審是何人領會？師曰：無角水牯牛。問：如何是靈泉活計？師曰：東壁打倒西壁。曰：憑箇甚麽過朝夕。師曰：折脚鐺子無煙火。曰：二時將何奉獻？師曰：野老共炊無米飯，溪邊大會不來人。問：如何是靈泉境？師曰：枯樁花爛漫。曰：如何是境中人？師曰：子規啼斷後，花落布堦前。問：如何是沙門行？師曰：恰似箇屠兒。曰：如何行履？師曰：破齋犯戒。曰：究竟作麽生？師曰：因不收，果不入。俗士問：俗人還許會佛法否？師曰：那箇臺無月，誰家樹不春。
瑞州五峰遇禪師，僧問：佛未出世時如何？師曰：一堆泥土。問：如何是不撥不觸底人？師曰：閉目藏三寸，飜眉蓋眼睛。
撫州疏山證禪師，初參先疏山得旨，後歷諸方，謁投子。子問：近離甚處？曰：延平。子曰：還將得劒來麽？曰：將得來。子曰：呈似老僧看。師乃指面前地。子便休。至晚問侍者：新到在麽？者曰：當時去也。子曰：三十年弄馬騎，今日被驢撲。住後，僧問：如何是就事學？師曰：著衣喫飯。曰：如何是就理學？師曰：騎牛去穢。曰：如何是向上事？師曰：溥濟不收。問：如何是聲色混融句？師曰：不辨消不及。曰：如何是聲色外别行底句？師曰：難逢不可得。問：親切處乞一言。師以拄杖敲之。僧曰：爲甚麽不道？師曰：得恁麽不識好惡！
洪州百丈明照安禪師，新羅人也。僧問：一藏圓光，如何是體？師曰：勞汝遠來。曰：莫便是一藏圓光麽？師曰：更喫一椀茶。問：如何是和尚家風？師曰：手巾寸半布。問：萬法歸一，一歸何處？師曰：未有一箇人不問。問：如何是極則處？師曰：空王殿裏登九五，野老門前不立人。問：隨緣認得時如何？師曰：未認得時作麽生？問：如何是毗盧師？師曰：人天收不得。曰：如何是一代時教？師曰：義例分明。
瑞州黄檗山慧禪師，洛陽人也。少出家，業經論。因增受菩薩戒，而歎曰：大士攝律儀，與吾本受聲聞戒，俱止持作犯也。然於篇聚增減，支本通别，制意且殊，既微細難防，復於攝善中未嘗行於少分，況饒益有情乎？且世間泡幻，身命何可留戀哉！由是置講課，欲以身捐於水中，飼鱗甲之類。念已將行，偶二禪者接之欵話，説：南方頗多知識，何滯於一隅？師從此回志參尋，屬關津嚴緊，乃謂守吏曰：吾非翫山水，誓求祖道，他日必不忘恩也。吏者察其志，遂不苛留，且謂之曰：師既爲法忘身，回時願無吝所聞。師欣謝，直造疏山，時仁和尚坐法堂受參。師先顧視大衆，然後致問曰：刹那便去時如何？山曰：畐塞虚空，汝作麽生去？師曰：畐塞虚空，不如不去。山便休。師下堂參第一座，座曰：適來祇對甚奇特。師曰：此乃率爾，敢望慈悲，開示愚昧。座曰：一刹那間還有擬議否？師於言下頓省，禮謝。住後，僧問：黄檗一路荒來久，今日當陽事若何？師曰：虚空不假金鎚鍊，日月何曾待照人？師示滅，塔于本山，肉身至今如生。
延州伏龍山奉璘禪師，僧問：如何是和尚家風？師曰：横身卧海，日裏挑燈。問：如何是伏龍境？師曰：山峻水流急，三冬發異華。問：和尚還愛財色也無？師曰：愛。曰：既是善知識，爲甚麽却愛財色？師曰：知恩者少。師問火頭：培火了也未？曰：低聲。師曰：甚麽處得這消息來？曰：不假多言。師曰：省錢易飽，喫了還饑。問：如何是和尚家風？師曰：長虀冷飯。曰：太寂寞生！師曰：僧家合如是。
安州大安山省禪師，僧問：失路迷人，請師直指。師曰：三門前去。問：舉步臨危，請師指月。師曰：不指月。曰：爲甚麽不指月？師曰：臨坑不推人。問：離四句，絶百非，請和尚道。師曰：我王庫内無如是刀。問：重重關鎖，信息不通時如何？師曰：争得到這裏？曰：到後如何？師曰：彼中事作麽生？問：如何是真中真？師曰：十字路頭泥佛子。問：無爲無事人，猶是金鎖難。金鎖牽不住，是甚麽人？師曰：向闍黎道卽得，不可荒却大安山去也。
洪州百丈超禪師，海東人也。僧問：祖意教意，是同是别？師曰：金鷄玉兔，聽遶須彌。問：日落西山去，林中事若何？師曰：洞深雲出晚，澗曲水流遲。問：某甲今日辤去，或有人問和尚説甚麽法，向他道甚麽？師曰：但道大雄山頂上，虎生師子兒。
洪州天王院和尚，僧問：國内按劒者是誰？師曰：天王。問：百骸俱潰散，一物鎮長靈時如何？師曰：不墮無壞爛。問：如何是佛？師曰：錯。問：如何是無相道場。師曰：門外列金剛。
常州正勤院藴禪師，魏府韓氏子。幼而出家，老有童顔。僧問：師唱誰家曲，宗風事若何？師曰：迥出簫韶外，六律豈能過？曰：不過底事作麽生？師曰：聲前拍不散，句後覓無蹤。問：如何是正勤一路？師曰：泥深三尺。曰：如何到得？師曰：闍黎從甚麽處來？問：如何是禪？師曰：石上蓮華火裏泉。曰：如何是道？師曰：楞伽峰頂一莖草。曰：禪道相去幾何？師曰：泥人落水木人撈。晉天福中順寂，葬于院側。經二稔，門人發塔，覩全身儼然，髮爪俱長。乃闍維，收舍利真骨重建塔焉。
襄州洞山瑞禪師，僧問：道有又無時如何？師曰：龍頭蛇尾，腰間一劒。問：如何是無生曲？師曰：未問已前。
京兆府三相和尚，僧問：如何是無縫塔？師曰：覓縫不得。曰如何是塔中人？師曰：對面不相見。問：如何是西來意？師曰：雪覆孤峰白，殘照露瑕痕。
襄州萬銅山廣德延禪師，僧問：如何是和尚家風？師曰：山前人不住，山後人更忙。問：如何是透法身句？師曰：無力登山水，茅户絶知音。問：如何是佛法大意？師曰：始嗟黄葉落，又見柳條青。問：盡大地是箇死屍，向甚麽處葬？師曰：北邙山下，千丘萬丘。師不安，僧問：和尚患箇甚麽？師曰：無私不墜的。曰：恁麽則已知和尚病源也。師曰：你道老僧患甚麽？曰：和尚忌口好！師便打。問：如何是佛？師曰：畫戟門開見墜仙。僧後問悟空：畫戟門開見墜仙，意旨如何？空曰：直饒親見釋迦來，智者咸言不是佛。
襄州石門獻藴禪師，京兆人也。初問青林：如何用心，得齊於諸聖？林仰面良久曰：會麽？師曰：不會。林曰：去，無子用心處。師禮拜，乃契悟，更不他遊，遂作園頭。一日歸侍立次，林曰：子今日作甚麽來？師曰：種菜來。林曰：徧界是佛身，子向甚處種？師曰：金鉏不動土，靈苗在處生。林欣然。來日入園，唤：藴闍黎！師應喏。林曰：剩栽無影樹，留與後人看。師曰：若是無影樹，豈受栽邪？林曰：不受栽且止，你曾見他枝葉麽？師曰：不曾見。林曰：既不曾見，争知不受栽？師曰：祇爲不曾見，所以不受栽。林曰：如是！如是！林將順寂，召師，師應諾。林曰：日轉西山後，不須取次安。師曰：雪滿金檀樹，靈枝萬古春。林曰：或有人問你金針線囊事，子道甚麽？師曰：若是毛羽相似者，某甲終不敢造次。初住南嶽蘭若，未幾遷夾山。道由潭州時，楚王馬氏出城延接。便問：如何是祖師西來大道？師曰：好大哥，御駕六龍千古秀，玉街排仗出金門。王大喜，延入天册府，供養數日，方至夾山。開堂，僧問：今日一會，何異靈山？師曰：天垂寶蓋重重異，地湧金蓮葉葉新。曰：未審將何法示人？師曰：無絃琴韻流沙界，清音普應大千機。問：師唱誰家曲，宗風嗣阿誰？師曰：一曲宫商纔品弄，辨寶還他碧眼胡。曰：恁麽則清流分洞下，滿月照青林去也。師曰：多子塔前分的意，至今異世度洪音。問：何如是夾山正主？師曰：好手須知欒布作，韓光虚妄立功勳。問：如何是西來意？師曰：玉璽不離天子手，金箱豈許外人知。問：不落機關，請師便道。師曰：湛月迅機無可比，君今曾問幾人來？曰：卽今問和尚。師曰：好大哥，雲綻不須藏九尾，恕君殘壽速歸丘。師以蠻夷作亂，遂離夾山至襄州，創石門寺，再振玄風。上堂：琉璃殿上光輝，而日日無私。七寳山中晃耀，而頭頭有據。泥牛運步，木馬嘶聲。野老謳歌，樵人舞袖。太陽路上，古曲玄音。林下相逢，更有何事？僧問：月生雲際時如何？師曰：三箇孩兒抱華皷，好大哥，莫來攔我毬門路。問：如何是和尚家風？師曰：常騎駿馬驟高樓，鐵鞭指盡胡人路。問：如何是石門境？師曰：遍界黄金無異色，往來遊子罷追尋。曰：如何是境中人？師曰：無相不居凡聖位，經行鳥道没蹤由。問：猛虎當軒時如何？師曰：性命不存。曰：恁麽則遭他毒手。師曰：一任齩嚼。問：如何是淨土中人？師曰：披毛遊火聚，戴角混塵泥。問：道界無窮際，通身絶點痕時如何？師曰：渺渺白雲漫雪嶽，轉身玄路莫遲遲。曰：未審轉身路在甚麽處？師曰：石人舉手分明記，萬年枯骨笑時看。問：如如不動時如何？師曰：有甚麽了日？曰：如何卽是？師曰：石户非關鎖。般若寺遭焚，有人問曰：既是般若，爲甚麽被火燒？師曰：萬里一條鐵。師應機多云好大哥，時稱大哥和尚。
韶州龍光諲禪師，僧問：人王與法王，相見時如何？師曰：越國君王曾按劒，龍光一句不曾虧。上堂，良久曰：不煩珍重。問：如何是西來意？師曰：胡風一扇，漢地成規。問：撥塵見佛時如何？師拊掌顧視。問：如何是龍光一句？師曰：不空罥索。曰：學人不會。師曰：唵。問：如何是極則爲人處？師曰：慇懃囑付後來人。問：賓頭盧一身，爲甚麽赴四天下供？師曰：千江同一月，萬户盡逢春。遂有偈曰：龍光山頂寳月輪，照耀乾坤爍暗雲。尊者不移元一質，千家影現萬家春。
郢州芭蕉和尚，僧問：十二時中如何用心？師曰：蘢葱一木盆。問：如何是道？師曰：或横三，或竪五。曰：如何是道中人？師曰：罷舉雲中信，半夜太陽輝。
定州石藏慧炬禪師，僧問：如何是西來意？師曰：樹帶滄浪色，山横一抹青。問：如何是伽藍？師曰：祇這是。曰：如何是伽藍中人？師曰：作麽！作麽！曰：忽遇客來，將何祇待？師曰：喫茶去。
京兆府重雲智暉禪師，咸秦高氏子。總角之歲，好遊佛宇，誓志出家，父母不能止。禮圭峰温禪師，剃度後謁白水，獨領微言，潛通秘鍵。尋回洛卜于中灘，創温室院，常施水給藥爲事。有比丘患白癩，衆惡之，唯師與之摩洗如常。俄有神光異香，既而訝之，遂失所在。遺瘡痂，馨香酷烈，遂聚而塑觀音像以藏之。師後忽欲歸終南圭峰舊居，一日閑步巖岫間，如常寢處，倏覩摩衲數珠，銅瓶㯶笠，觸之卽壞。謂侍者曰：此吾前身道具耳。就兹建寺，以酬宿因。當薙草間，有祥雲蔽日，屯于峰頂，久而不散，因目爲重雲山，猛獸皆自引去。及塞龍潭以通徑，龍亦他徙。後唐明宗賜額曰長興，學侣臻萃。上堂，僧問：如何是歸根得旨？師曰：早是忘却，不憶塵生。曰：如何是隨照失宗？師曰：家遭劫賊。問：不憶塵生，如何是進身一路？師曰：足下已生草，前程萬丈坑。問：要路坦然，如何踐履？師曰：我若指汝，則東西南北去也。問：如何是重雲秤？師曰：任將天下勘。問：如何是截鐵之言？師曰：寧死不犯。問：如何是迦葉親聞底事？師曰：重雲記不得。問：如何是重雲境？師曰：四時花蔟蔟，三冬異草青。師闡法四十餘年，節度使王彦超微時常從師遊，欲爲沙門。師熟視曰：汝世緣深，當爲我家垣牆。王公後果鎮永興，申弟子禮。師將順世，先與王公言别，囑護法門。王公泣曰：師忍棄弟子乎？師笑曰：借千年亦一别耳。及歸，書偈示衆曰：我有一間舍，父母爲修蓋。住來八十年，近來覺損壞。早擬移别處，事涉有憎愛。待他摧毁時，彼此無妨礙。乃跏趺而逝，塔于本山。
杭州瑞龍院幼璋禪師，唐相國夏侯孜之猶子也。大中初，伯父司空出鎮廣陵，師方七歲，遊慧照寺，聞誦法華，志求出家。伯父初不允，因師絶飲食，不得已而許之。師慧遠禪師，後遊諸禪會，薯山白水，咸受心訣。咸通十三年至江陵，騰騰和尚囑之曰：汝往天台尋静而棲，遇安卽止。已而又值憨憨和尚撫而記曰：汝却後四十年，有巾子山下菩薩，王於江南，當此時吾道昌矣。尋抵天台山，於静安鄉創福唐院，乃契騰騰之言。又住隱龍院。中和四年，浙東饑疫，師於温台明三郡收瘞遺骸，時謂悲增大士。雪峰嘗往見之，遺㯶櫚拂子而去。天祐三年，錢尚父遣使童建賫衣服香藥，入山致請，至府庭，署志德大師，館于功臣堂，日親問法。師請每年於天台山建金光明道場，諸郡黑白大會，逾月而散將辤歸山，王加戀慕，於府城建瑞龍院，延請開法。時禪門興盛，斯則憨憨縣記應矣。上堂：老僧頃年遊歷江外、嶺南、荆湖，但有知識叢林，無不參問來。蓋爲今日與諸人聚會，各要知箇去處。然諸方終無異説，祇教當人歇却狂心，休從他覓。但隨方任真，亦無真可任。隨時受用，亦無時可用。設垂慈苦口，且不可呼晝作夜。更饒善巧，終不能指東爲西。脱或能爾，自是神通作怪，非干我事。若是學語之流，不自省己知非，直欲向空裏採花，波中取月，還著得心力麽？汝今各且退思，忽然肯去，始知瑞龍老漢事不獲已，迂回太甚。還肯麽？時有僧問：如何是瑞龍境？師曰：道汝不見得麽？曰：如何是境中人？師曰：後生可畏。問：廓然無雲，如何是中秋月？師曰：最好是無雲。曰：恁麽則一輪高掛，萬國同觀去也。師曰：揑目之子難與言。天成二年丁亥四月，乞墳塔于尚父。父命陸仁璋於西關選勝地，建塔創院，改天台隱龍爲隱迹。塔畢，師入府庭辤尚父，囑以護法。尅期順寂。尚父悲悼，遣僧正集在城宿德，迎引入塔。
興元府青剉山如觀禪師，僧問：如何是和尚家風？師曰：無底籃子拾生菜。問：如何是青剉境？師曰：三冬華木秀，九夏雪霜飛。
潭州報慈藏嶼匡化禪師，僧問：心眼相見時如何？師曰：向汝道甚麽？問：如何是實見處？師曰：絲毫不隔。曰：恁麽則見也。師曰：南泉甚好去處。問：如何是西來意？師曰：昨夜三更送過江。問：臨機便用時如何？師曰：海東有果樹頭心。問：如何是真如佛性？師曰：阿誰無？問：如何是向上一路？師曰：郴連道永。問：和尚年多少？師曰：秋來黄葉落，春到便開花。問僧：甚處來？曰：卧龍來。師曰：在彼多少時？曰：經冬過夏。師曰：龍門無宿客，爲甚麽在彼許多時？曰：師子窟中無異獸。師曰：汝試作師子吼看。曰：某甲若作師子吼，卽無和尚。師曰：念汝新到，放汝三十棒。問：如何是湖南境？師曰：艛船戰棹。曰：還許學人遊翫也無？師曰：一任闍黎打僜。問：和尚百年後，有人問如何祇對？師曰：分明記取。問：情生智隔，想變體殊。祇如情未生時如何？師曰：隔。曰：情未生時，隔箇甚麽？師曰：這箇梢郎子未遇人在。問：如何是龍牙山？師曰：益陽那邊。曰：如何卽是？師曰：不擬。曰：如何是不擬去？師曰：恁麽則不是。問：古人面壁，意旨如何？師良久却召僧，僧應諾。師曰：你去，别時來。上堂：一句徧大地，一句纔問便道，一句問亦不道。僧問：如何是徧大地句？師曰：無空缺。曰：如何是纔問便道句？師曰：低聲，低聲。曰：如何是問亦不道句？師曰：便合知時。
襄州含珠山審哲禪師，僧問：如何是和尚深深處？師曰：寸釘纔入木，九牛拽不出。問：如何是正法眼？師曰：門前神樹子。問：如何是佛法大意？師曰：貧兒抱子渡，恩愛競隨流。問僧：有亦不是，無亦不是，不有不無亦不是。汝本來名箇甚麽？曰：學人已具名了。師曰：具名卽不無，畢竟名箇甚麽？曰：祇這莫便是否？師曰：且喜没交涉。曰：如何卽是？師曰：親切處更請一問？曰：學人道不得，請和尚道。師曰：别日來與汝道。曰：卽今爲甚麽不道？師曰：覓箇領話人不可得。又問僧：張王李趙不是汝本來姓，汝本來姓箇甚麽？曰：與和尚同姓。師曰：同姓卽且從汝，本來姓箇甚麽？曰：待漢水逆流，却向和尚道。師曰：卽今爲甚麽不道？曰：漢水逆流也未？師休去。問：隨緣認得時如何？師曰：是甚麽？問：如何是無位真人？師曰：别安排，又争得。曰：不安排時如何？師曰：無位真人。問：如何是真經？師曰：阿彌陀。
西川存禪師，僧問：學人解問誵訛句，請師舉起訝人機。師曰：巢父不牽牛，許由不洗耳。問：具足底人來，師還接否？師便打。
鳳翔府紫陵匡一定覺禪師，初到蟠龍，見僧問：碧潭清似鏡，蟠龍何處安？龍曰：沈沙不見底，浮浪足巑岏。師不肯。龍請師道，師曰：金龍迥透青霄外，潭中豈滯玉輪機。龍肯之。住後，僧問：未作人身已前，作甚麽來？師曰：石牛步步火中行，返顧休銜日中草。問：智識路絶，思議併忘時如何？師曰：停囚長智，養病喪軀。
洪州同安院威禪師，僧問：牛頭未見四祖時如何？師曰：路邊神樹子，見者盡擎拳。曰：見後如何？師曰：室内無靈牀，渾家不著孝。問：祖意教意，是同是别？師曰：玉兔不曾知曉意，金烏争肯夜頭明。問：如何是同安一曲？師曰：靈琴不别人間韻，知音豈度伯牙門。曰：未審何人和得？師曰：木馬嘶時從彼聽，石人拊掌阿誰聞。曰：或遇知音時如何？師曰：知音不度耳，達者豈同聞。師一日遊山，大衆隨後。師曰：堦前翠竹，砌下黄花。古人道真如般若，同安卽不然。有僧曰：古人也好和尚。師曰：不貪香餌味，可謂碧潭龍。曰：諸方眼目，不怪淵明。師曰：闍黎閉目中秋坐，却笑月無光。曰：堦前翠竹，砌下黄花，又作麽生？師曰：安南未伏，塞北那降？僧禮拜，師曰：名稱普聞。師問僧：寅晡飲啄，無處藏身。你道有此道理麽？曰：和尚作麽生？師打一拂子，僧曰：撲手征人，徒誇好手。師曰：握鞭側帽，豈是闍黎。曰：今古之道，何處藏身？師曰：闍黎作麽生？僧珍重，便出。師曰：未在。
京兆府香城和尚，初參北院，問曰：一似兩箇時如何？院曰：一箇賺汝。師乃有省。僧問：三光景色謝照燭事如何？師曰：朝邑峰前卓五彩。曰：不涉文彩事作麽生？師曰：如今特地過江來。問：向上一路，請師舉唱。師曰：釣絲鉤不出。問：牛頭還得四祖意否？師曰：沙書下點落千字。曰：下點後如何？師曰：别將一撮俵人天。曰：恁麽則人人有也。師曰：汝又作麽生？問：囊無繫蟻之絲，厨絶聚蠅之糝時如何？師曰：日捨不求，思從妄得。
瑞州上藍院慶禪師，初遊方，問雪峯：如何是雪峯的的意？峯以杖子敲師頭，師應諾。峯大笑。師後承洞山印解，開法上藍。僧問：如何是上藍無刃劒？師曰：無。曰：爲甚麽無？師曰：闍黎，諸方自有。
洪州同安慧敏禪師，初參洞山，問：諸聖以何爲命？山曰：以不間斷。師曰：還有向上事也無？山曰：有。師曰：如何是向上事？山曰：不從間斷。師於言下有省。住後，僧問：請師一句。師曰：好記取。
廬山天池智隆禪師，在金峯普請般柴次，峯問：般柴人過水否？師曰：有一人，不過水。曰：不過水還般柴否？師曰：雖不般柴，也不得動著他。
襄州谷隱智静悟空禪師，僧問：如何是和尚轉身處？師曰：卧單子下。問：如何是道？師曰：鳳林關。曰：學人不會。師曰：直至荆南。問：如何是指歸之路？師曰：莫用伊。曰：還使學人到也無？師曰：甚麽處著得汝。問：靈山一會，何異今時？師曰：不異如今。曰：不異底事作麽生？師曰：如來密旨，迦葉不聞。問：古澗寒泉，甚麽人得飲？師曰：絶飢渴者。曰：絶飢渴者如何得飲？師曰：東畎東流，西畎西流。
益州崇真禪師，僧問：如何是禪？師曰：澄潭釣玉兔。曰：如何是道？師曰：拍手笑清風。問：如何是大人相？師曰：泥捏三官土地堂。
襄州鹿門志行譚禪師，僧問：如何是實際理地？師曰：南贍部洲，北鬱單越。曰：恁麽則事同一家也。師曰：隔須彌在。問：遠遠投師，請師一接。師曰：從甚麽處來？曰：江北來。師曰：南堂裏安下。問：如何是清淨法身？師曰：戌亥年生。
廬山佛手巖行因禪師，鴈門人也。首謁鹿門，師資契會。尋抵廬山，山之北，有巖如五指，下有石窟，可三丈餘。師宴處其中，因號佛手巖和尚。江南李主三召不起，堅請就棲賢，開堂不逾月，潛歸巖室。僧問：如何是對現色身？師竪一指。後示微疾，謂侍僧曰：日午吾去矣。及期，僧報日午也。師下牀，行數步，屹然立化。李主備香薪，荼毗，塔于巖之陰。
嘉州東汀和尚，僧問：如何是向去底人？師曰：石女紡麻縷。曰：如何是却來底人？師曰：扇車關棙斷。問：遍界是佛身，教某甲甚麽處立？師曰：孤峯頂上木人叫，紅焰輝中石馬嘶。
泉州龜洋慧忠禪師，本州陳氏子。謁草庵，庵問：何方來？師曰：六眸峯。庵曰：還見六眸否？師曰：患非重瞳。庵然之。師尋回故山，屬唐武宗廢教，例民其衣。暨宣宗中興，師曰：古人有言，上昇道士不受籙，成佛沙彌不具戒。祇爲白衣，過中不食。不宇而禪，迹不出山者三十年。述三偈以自見曰：雪後始知松柏操，雲收方見濟河分。不因世主教還俗，那辨鷄羣與鶴羣！多年塵事謾騰騰，雖著方袍未是僧。今日修行依善慧，滿頭留髮候然燈。形儀雖變道常存，混俗心源亦不昏。試讀善財巡禮偈，當時豈例作沙門。謂門弟子曰：衆生不能解脱者，情累爾。悟道易，明道難。僧問：如何得明道去。師曰：但脱情見，其道自明矣。夫明之爲言，信也。如禁虵人，信其呪力藥力，以虵綰弄揣懷袖中無難，未知呪藥等力者怖駭棄去。但諦見自心，情見便破。今千疑萬慮不得用者，未見自心者也。忽索香焚罷，安然而化。全身葬於無了禪師塔之東。後數年，塔忽坼裂，連階丈餘。主僧將發視之，是夜宴寂中見無了曰：不必更發也。今爲沈陳二真身。無了姓沈，見馬祖。
洪州同安志禪師，先同安將示寂，上堂曰：多子塔前宗子秀，五老峯前事若何？如是三舉，未有對者。末後師出曰：夜明簾外排班立，萬里歌謡道太平。安曰：須是這驢漢始得。住後，僧問：二機不到處，如何舉唱？師曰：遍處不逢，玄中不失。問：凡有言句，盡落今時。學人上來，請師直指。師曰：目前不現，句後不迷。曰：向上事如何？師曰：迥然不换，標的卽乖。
袁州仰山和尚，僧問：如何是仰山境？師曰：白雲峯下猿啼早，碧嶂巖前虎起遲。僧曰：如何是境中人？師曰：寒來火畔坐，熱向澗邊行。
廬山歸宗弘章禪師，僧問：學人有疑時如何？師曰：疑來多少時也？問：小船渡大海時如何？師曰：較些子。曰：如何得渡？師曰：不過來。問：枯木生華時如何？師曰：把一朵來。問：混然覓不得時如何？師曰：是甚麽？
隨州雙泉山道虔禪師，僧問：洪鐘未擊時如何？師曰：絶音響。曰：擊後如何？師曰：絶音響。問：如何是在道底人？師曰：無異念。問：如何是希有底事？師曰：白蓮華向半天開。
揚州豐化院令崇禪師，舒州人也。僧問：如何是敵國一著碁？師曰：下將來。問：一棒打破虚空時如何？師曰：把將一片來看。
澧州藥山忠彦禪師，僧問：教中道，諸佛放光明，助發實相義。光明卽不問，如何是實相義？師曰：會麽？曰：莫便是否？師曰：是甚麽？問：師唱誰家曲，宗風嗣阿誰？師曰：雲嶺龍昌月，神風洞上泉。
梓州龍泉和尚，僧問：如何是祖師西來意？師曰：不在闍黎分上。問：學人欲跳萬丈洪崖時如何？師曰：撲殺。
隨州護國知遠演化禪師，僧問：舉子入門時如何？師曰：緣情體物事作麽生？問：乾坤休駐意，宇宙不留心時如何？師曰：揔是戰争收拾得，却因歌舞破除休。
隨州智門寺守欽圓照禪師，僧問：兩鏡相照，爲甚麽中間無像？師曰：自己亦須隱。曰：鏡破臺亡時如何？師竪起拳。問：如何是和尚家風？師曰：額上不貼牓。問：如何是祖師西來意？師曰：把火燒天徒自疲。
安州大安山崇教能禪師，僧問：師唱誰家曲，宗風嗣阿誰？師曰：打動南山皷，唱起北山歌。問：如何是三冬境？師曰：千山添翠色，萬樹鎖銀華。
潁州薦福院思禪師，僧問：古殿無佛時如何？師曰：梵音何來？曰：不假修證，如何得成？師曰：修證卽不成。
隨州護國志朗圓明禪師，僧問：如何是萬法之源？師曰：空中收不得，護國豈能該。
郢州大陽慧堅禪師，初在靈泉，入室次，泉問：甚麽處來？師曰：僧堂裏來。泉曰：爲甚麽不築著露柱。師於言下有省。住後，僧問：如何是玄旨？師曰：壁上掛錢財。問：如何是法王劒？師曰：腦後看。問：如何是無相道場？師曰：佛殿裏懸幡。問：不借時機用，如何話祖宗？師曰：老鼠齩腰帶。僧請益法身，師示偈曰：扶桑出日頭，黄河輥底流。六六三十六，陝府灌鐵牛。
瑞州五峯紹禪師，僧問：如何是第一義？師拍禪牀云：若不是仙陀，千里萬里。問：如何是祖師西來意？師曰：迢迢十萬餘。
襄州廣德義禪師，謁先廣德，作禮問曰：如何是和尚密密處？德曰：隱身不必須巖谷，闤闠堆堆覩者稀。師曰：恁麽則酌水獻華去也。德曰：忽然雲霧靄，闍黎作麽生？師曰：採汲不虚施。廣德忻然曰：大衆看取第二代廣德。師次踵住持，聚徒開法。僧問：如何是佛？師曰：披蓑倒騎牛，草深不露角。問：如何是祖師西來意？師曰：魚躍無源水，鸎啼枯木花。問：如何是常在底人？師曰：臘月死蛇當大路，觸著傷人不柰何。問：如何是學人相契處？師曰：方木逗圓孔。問：如何是大寂滅海？師曰：閙市走馬，不觸一人。曰：如何是大通智勝佛？師曰：孤輪罷照妙峯頂，汝報巴猿莫斷腸。問：如何是作無間業底人？師曰：猛火然鐺煑佛喋。師因事示偈曰：纔到洪山便跺根，四方八面不言論。他家自有眠雲志，蘆管横吹宇宙喧。問：如何是古佛心？師曰：多年曆日雖無用，犯著應須總滅門。曰：或遇新曆日，又作麽生？師曰：運動修營無滯礙，何勞入市問孫臏？問：時人有病醫王醫，醫王有病甚人醫？師展手曰：與我診候看。曰：不會。師曰：須彌徒作藥，四海謾爲湯。問：向上一路，千聖不傳。和尚還傳也無？師曰：鐵丸驀口塞，難得解吞人。問：如何是佛法大意？師曰：雪寒向火，日暖隈陽。問：如何是賓中賓？師曰：蕩子無家計，飄蓬不自知。曰：如何是賓中主？師曰：茅户掛珠簾。曰：如何是主中賓？師曰：龍樓鋪草坐。曰：如何是主中主？師曰：東宫雖至嫡，不面聖堯顔。問：有一室女，未曾嫁娉，生得一子，姓箇甚麽？師曰：偶然衫子破，閫外没人縫。問：如何是不落堦級底人？師曰：胎中童子眉如雪。問：如何是不睡底眼？師曰：昨夜三更擘不開。問：諦信底人信箇甚麽？師曰：莫道冰無火，斯須紅焰生。問：如何是密室？師曰：茅茨當大道，歷劫没人敲。問：如何是異日已前人？師曰：萬年枯木鳥銜來。問：懸崖峭峻，還具得失也無？師曰：忻逢良便，好與一推。問：牛頭未見四祖時如何？師曰：鮓甕乍開蠅𠯗𠯗。曰：見後如何？師曰：底穿蕩盡冷湫湫。
襄州廣德周禪師，僧問：魚向深潭難避網，龍居淺水却難尋時如何？師曰：遍體崑崙黑，通身一點霜。問：貧子歸家時如何？師曰：入門不見面，處處故園春。問：命盡禄絶時如何？師曰：死。曰：此人落歸何道？師曰：薰薰彌宇宙，爛壞莫能拈。問：聞話不覺時如何？師曰：遍界没聾人，誰是知音者？曰：如何是知音者？師曰：斷絃續不得，歷劫響泠泠。問：教中道，阿逸多不斷煩惱，不修禪定，佛記此人成佛無疑。此理如何？師曰：鹽又盡，炭又無。曰：鹽盡炭無時如何？師曰：愁人莫向愁人説，説向愁人愁殺人。問：如何得念念相應去？師曰：驚水魚龍散。曰：念念相應後如何？師曰：海北天南各自行，不勞魚鴈通消息。
襄州石門慧徹禪師，僧問：金烏出海光天地，與此光陰事若何？師曰：龍出洞兮風雨至，海岳傾時日月明。問：從上諸聖向甚麽處去也？師曰：露柱挂燈籠。問：如何是和尚家風？師曰：解接無根樹，能挑海底燈。問：如何是祖師西來意？師曰：少林澄九鼎，浪動百花新。問：如何是佛法大意？師曰：三門外松樹子，見生見長。問：三身中那身是正？師曰：報化路頭横鳥道，石人眼裏不栽花。問：雲光作牛，意旨如何？師曰：陋巷不騎金色馬，回途却著破襴衫。問：年窮歲盡時如何？師曰：東村王老夜燒錢。問：一毫未發時如何？師曰：后羿不調弓，箭透三江口。問：如何是佛？師曰：樵子度荒郊，騎牛草不露。曰：如何是騎牛草不露？師曰：遮掩不得。問：如何是靈利底物？師曰：古墓毒蛇頭戴角。又曰：維摩不離方丈室，文殊未到却先知。又曰：垢膩汗衫皂角洗。因令初上座領衆來參，師問：萬仞峯頭石牛吼，穿雲渡水意如何？初無對。師曰：山僧住持事大，參堂去。師後令僧下語，或云久嚮和尚，或云訪道尋師明的旨，覺了根源顯異機。師曰：當時初上座若下得這語，不將他作參學人。上堂：一切衆生，本源佛性。譬如朗月常空，祇爲浮雲翳障，不得顯現。爲明爲照，爲道爲路，爲舟爲楫，爲依爲止，一切衆生，本源佛性，亦復如是。時汾陽昭和尚在衆，出問：朗月海雲遮不得，舒光直透水晶宫時如何？師曰：石壁山河非障礙，閻浮界外任昇騰。陽曰：恁麽則千聖共傳無底鉢，時人皆唱太平歌。師曰：太平曲子如何唱？陽曰：不墮五音，非關六律。師曰：還有人和得麽？陽曰：請和尚不悋慈悲。師曰：仁者善自保任！
洋州龍穴山和尚，僧問：如何是西來意？師曰：騎虎唱巴歌。問：既是善知識，爲甚麽却與土地燒錢？師曰：彼上人者難爲醻對。
唐州大乘山和尚，僧問：枯樹逢春時如何？師曰：世間希有。問：如何是四方八面事？師曰：升子裏𨁝跳，斗子内轉身。
襄州延慶院歸曉慧廣禪師，僧問：言語道斷時如何？師曰：兩重公案。曰：如何領會？師曰：分明舉似。問：如何是鳳山境？師曰：好生看取。曰：如何是境中人？師曰：識麽？
紫陵微禪師，初到夾山，山問：近離甚處？師曰：向北山。曰：是何宗徒？師曰：昔日老胡師子吼，頂門一裂至如今。住後，僧問：如何是紫陵境？師曰：寂照燈光夜已深。曰：如何是境中人？師曰：猿啼虎嘯。問：寶劔未出匣時如何？師曰：磐陀石上栽松柏。問：如何是大猛烈底人？師曰：石牛步步火中行，返顧休銜日中草。曰：如何是五逆底人？師曰：放火夜燒無相宅，天明戴帽入長安。曰：如何是孝順底人？師曰：步步手提無米飯，歛手堂前不舉頭。問：如何是祖師西來意？師曰：紅爐焰上碧波流。
興元府大浪和尚，僧問：既是喝河神，爲甚麽被水推却？師曰：隨流始得妙，住岸却成迷。
洪州東禪和尚，僧問：如何是密室？師曰：江水深七尺。曰：如何是密室中人？師曰：此去江南三十步。僧問：如何是新吴劔？師作拔劔勢。
陳州石鏡和尚，僧問：石鏡未磨，還鑒照否？師曰：前生是因，今生是果。
襄州谷隱知儼宗教禪師，登州人也。僧問：師唱誰家曲，宗風嗣阿誰？師曰：白雲南，傘蓋北。問：如何是迦葉親聞底事？師曰：速須吐却。問：如何是諸佛照不著處？師曰：問這山鬼窟，作麽？曰：照著後如何？師曰：咄精怪。問：千山萬水，如何登涉？師曰：舉步便千里萬里。曰：不舉步時如何？師曰：亦千里萬里。
襄州普寧院法顯禪師，僧問：曩劫共住，爲甚麽不識親疏？師曰：誰？曰：更待某甲道！師曰：將謂不領話。問：千山萬水，如何登涉？師曰：青霄無間路，到者不迷機。
鼎州梁山緣觀禪師，僧問：如何是和尚家風？師曰：益陽水急魚行澁，白鹿松高鳥泊難。問：家賊難防時如何？師曰識得不爲寃。曰：識得後如何？師曰：貶向無生國裏。曰：莫是他安身立命處也無？師曰：死水不藏龍。曰：如何是活水龍？師曰：興波不作浪。曰：忽然傾湫倒嶽時如何？師下座把住曰：莫教濕却老僧袈裟角。問：師唱誰家曲，宗風嗣阿誰？師曰：龍生龍子，鳳生鳳兒。問：如何是西來意？師曰：葱嶺不傳唐土印，胡人謾唱太平歌。問：如何是從上傳來底事？師曰：渡水胡僧無膝袴，背駝梵夾不持經。問：如何是正法眼？師曰：南華裏。曰：爲甚在南華裏？師曰：爲汝問正法眼。問：如何是學人自己？師曰：寰中天子，塞外將軍。曰：便恁麽去時如何？師曰：朗月懸空，室中暗坐。問：如何是衲衣下事？師曰：密。師與瑞長老坐次，僧問：二尊不並化，爲甚兩人居方丈？師曰：一亦非。有偈曰：梁山一曲歌，格外人難和。十載訪知音，未嘗逢一箇。問：亡僧遷化向甚麽處去？師曰：亡僧幾時遷化？曰：争柰相送何！師曰：紅爐燄上絛絲縷，靉靆雲中不點頭。上堂：垂鉤四海，祇釣獰龍。格外玄機，爲尋知己。上堂：垂絲千尺，意在深潭。一句横空，白雲自異。孤舟獨棹，不犯清波。海上横行，罕逢明鑒。問：如何是衲衣下事？師曰：衆聖莫顯。師後示偈曰：紅燄藏吾身，何須塔廟新。有人相肯重，灰裏邈全真。
東京普淨院常覺禪師，陳留李氏子。初訪歸宗，聞法省悟，遂求出家。未幾，歸宗將順寂，召師撫之曰：汝於法有緣，他後濟衆人，莫測其量也。仍以披剃事，囑諸門人。師至唐乾化二年落髮，明年納戒於東林寺甘露壇。尋游五臺山，還上都，於麗景門外獨居二載。間有比隣信士張生者，請師供養。張素探玄理，因叩師垂誨。師乃隨宜開誘，張生於言下悟入。設榻留宿，至深夜，與妻竊窺之。見師體遍一榻，頭足俱出。及令婢僕視之，卽如常，倍加欽慕。曰：弟子夫婦垂老，今願割宅之前堂，以裨丈室。師欣然受之。至後唐天成三年，遂成大院，賜額曰普淨。師以時機淺昧，難任極旨。苟啓之非器，令彼招謗讟之咎，我寧不務開法。每月三八施浴，僧道萬計。師嘗謂諸徒曰：但得慧門無壅，則福何滯哉？一日，給事中陶穀入院，致禮而問曰：經云，離一切相則名諸佛。今目前諸相紛然，如何離得？師曰：給事見箇甚麽？陶欣然仰重。自是王公大人，屢薦章服師號，皆却而不受。以開寶四年十二月二日示疾，十一日告衆。囑付訖，右脇而化。
懷安軍雲頂德敷禪師，初參護國，問曰：直截根源佛所印，摘葉尋枝我不能時如何？國曰：罷攀雲樹三秋果，休弄碧潭孤月輪。師乃頓釋所疑。住後，成都帥請就衙陞座。有樂營將出，禮拜起，回顧下馬臺，曰：一口吸盡西江水卽不問，請師吞却堦前下馬臺。師展兩手唱曰：細抹將來。營將猛省。
襄州石門聰禪師，僧問：大陽遷化向甚麽處去？師曰：騎牛不戴帽，正坐不偏行。
潭州北禪契念禪師，僧問：如何是大道之源？師曰：衆流混不得。曰：獨脱事如何？師曰：穿雲透石。問：如何是不墜古今句？師曰：十五十六，日月相逐。
襄州石門紹遠禪師，初在石門作田頭。門問：如何是田頭水牯牛？師曰：角轉轟天地，朝陽處處春。他日門又問：水牯牛安樂否？師曰：水草不曾虧。曰：田中事作麽生？師曰：深畊淺種。曰：如法著。師曰：某甲不曾取次。住後，僧問：師唱誰家曲，宗風嗣阿誰？師曰：十方無異路，揭覺鳳林前。問：先師已歸鴈塔去，當陽一句請師宣。師曰：修羅掌内擎日月，夜叉足下蹋泥龍。問：金龍不吐凡間霧，請師舉唱鳳凰機。師曰：白眉不展手，長安路坦平。問：如何是西來意？師曰：布袋盛烏龜。問：如何是石門境？師曰：孤峯對鳳嶺。曰：如何是境中人？師曰：巖中殘雪，處處分輝。問：如何是和尚密作用？師曰：滴瀝非旨趣，千山不露身。問：四方八面來時如何？師曰：赤脚波斯鼻嗅天。問：亡僧遷化向甚麽處去？師曰：灰飛煙滅，白骨連天。師與病僧灸次，僧問：正當與麽時如何？師曰：通玄一脉，大似流星。問：如何是古佛心？師曰：白牛露地卧青谿。問：生死之河，如何過得？師曰：風吹荷葉浮萍草。問：如何是教外别傳一句？師曰：羊頭車子入長安。問：生死浪前如何話道？師曰：毛袋横身絶飲啄，青谿常卧太陽春。問：如何是道？師曰：山深水冷。曰：如何是道中人？師曰：金槌擊金皷。問：天陰日不出，光輝何處去？師曰：鐵蛇横大路，通身黑似煙。問：如何是宗乘中一句？師曰：石火夜燒山，大地齊合掌。問：如何是祖師西來意？師曰：石牛攔古路，木馬驟高樓。
潭州北禪懷感禪師，僧問：如何是諸聖爲人底句？師曰：紅輪當萬户，光燭本無心。問：師唱誰家曲？師曰：石户不留心，洞玄通妙的。問：如何是佛？師曰：尺短寸長。
鄂州靈竹守珍禪師，僧問：如何是西來意？師曰：錫帶胡天雪，瓶添漢地泉。問：迷悟不入諸境時如何？師曰：境從何來？曰：恁麽則無諸境去也。師曰：龍頭蛇尾漢。
舒州四面山津禪師，僧問：如何是佛？師曰：王字不著點。曰：學人不會。師曰：點。問：如何是祖師西來意？師曰：山寒水冷。師有拄杖頌曰：四面一條杖，當機驗龍象。頭角稍低昂，電光臨背上。
嘉州承天義懃禪師，僧問：如何是承天境。師曰：兩江夾却青盲漢，一帶山藏赤脚蠻。問：如何是諦實之言。師曰：措大巾子黑。
鳳翔府青峯義誠禪師，僧問：三際不生，是何人境界？師曰：白雲連雪嶽，明月混魚鉤。曰：未審向上更有事也無？師曰：有。曰：如何是向上事？師曰：靈光爍破瑠璃色，大地明來絶點痕。問：如何是青峯家風？師曰：向火喫甜瓜。
襄州廣德山智端禪師，僧問：牛頭未見四祖時如何？師曰：著衣喫飯。曰：見後如何？師曰：著衣喫飯。問：如何是廣德山？師曰：當陽花易發，背陰雪難消。曰：如何是山中人？師曰：朝霞不出門，暮霞行千里。
筠首座者，太原人也。自至石門逾三十年，叢林慕之。有僧請喫茶次，問：如何是首座爲人一著子？師曰：適來猶記得。曰：卽今又如何？師曰：好生點茶來！一日荷鉏入園，僧問：三身中那一身去作務？師拄鉏而立。僧曰：莫便當也無？師攜鉏便行。
襄州谷隱契崇禪師，僧問：如何是祖師西來意？師曰：番人皮裘胡人著。曰：學人不會此理如何？師曰：聾人側耳瘂人歌。
梁山觀禪師法嗣&;大陽警玄禪師大陽警玄禪師郢州大陽山警玄禪師，江夏張氏子。依智通禪師出家，十九爲大僧。聽圓覺了義講席，無能及者，遂遊方。初到梁山，問：如何是無相道場？山指觀音，曰：這箇是吴處士畫。師擬進語，山急索曰：這箇是有相底，那箇是無相底？師遂有省，便禮拜。山曰：何不道取一句？師曰：道卽不辭，恐上紙筆。山笑曰：此語上碑去在。師獻偈曰：我昔初機學道迷，萬水千山覓見知。明今辨古終難會，直説無心轉更疑。蒙師點出秦時鏡，照見父母未生時。如今覺了何所得，夜放烏雞帶雪飛。山謂洞上之宗可倚，一時聲價籍籍。山殁，辭塔至大陽，謁堅禪師。堅讓席使主之。僧問：如何是大陽境？師曰：羸鶴老猿啼谷韻，瘦松寒竹鎖青煙。曰：如何是境中人？師曰：作麽！作麽！曰：如何是和尚家風？師曰：滿瓶傾不出，大地没饑人。上堂：嵯峨萬仞，鳥道難通。劔刃輕冰，誰當履踐。宗乘妙句，語路難陳。不二法門，淨名杜口。所以達磨西來，九年面壁，始遇知音。大陽今日，也大無端。珍重！問：如何是透法身句？師曰：大洋海底紅塵起，須彌頂上水横流。師問僧：甚處來？曰：洪山。師曰：先師在麽？曰：在。師曰：在卽不無，請渠出來，我要相見。僧曰：聻。師曰：這箇猶是侍者。僧無對。師曰：喫茶去。上堂：諸禪德須明平常無生句、妙玄無私句、體明無盡句。第一句通一路，第二句無賓主，第三句兼帶去。一句道得師子嚬呻，二句道得師子返擲，三句道得師子踞地。縱也周遍十方，擒也一時坐斷。正當恁麽時，作麽生通得箇消息？若不通得箇消息，來朝更獻楚王看。問：如何是平常無生句？師曰：白雲覆青山，青山頂不露。曰：如何是妙玄無私句？師曰：寶殿無人不侍立，不種梧桐免鳳來。曰：如何是體明無盡句？師曰：手指空時天地轉，回途石馬出紗籠。曰：如何是師子嚬呻？師曰：終無回顧意，争肯落平常。曰：如何是師子返擲？師曰：周旋往返全歸父，繁興大用體無虧。曰：如何是師子踞地？師曰：迥絶去來機，古今無變異。問：如何是大達底人？師曰：虚空類不得。曰：如何是清淨法身？師曰：白牛吐雪彩，黑馬上烏雞。上堂：撒手那邊千聖外，祖堂少室長根芽。鷺倚雪巢猶自可，更看白馬入蘆花。上堂：夜半烏雞抱鵠卵，天明起來生老鸛。鶴毛鷹觜鷺鷥身，却共烏鵶爲侣伴。高入煙霄，低飛柳岸。向晚歸來子細看，依俙恰似雲中鴈。師嘗釋曹山三種墮曰：此三語須明得轉位始得。一作水牯牛，是類墮。師曰：是沙門轉身語，是異類中事，若不曉此意，卽有所滯。直是要伊一念無私，卽有出身之路。二不受食，是尊貴墮。師曰：須知那邊了却，來這邊行履。若不虚此位，卽坐在尊貴。三不斷聲色，是隨墮。師曰：以不明聲色，故隨處墮。須向聲色裏有出身之路。作麽生是聲色外一句？乃曰：聲不自聲，色不自色，故云不斷指掌，當指何掌也。五位頌曰：正中偏，一輪皎潔正當天。宛轉虚玄事不彰，明暗祇在影中圓。偏中正，休觀朗月秦時鏡。隱隱猶如日下燈，明暗混融誰辨影。正中來，脉路玄玄絶迂迴。静照無私隨處現，如行鳥道入鄽開。偏中至，法法無依卽智智。横身物外兩不傷，妙用玄玄善周備。兼中到，叶路當風無中道。莫守寒巖異草青，坐却白雲宗不妙。師神觀奇偉，有威重。從兒稚中，日祇一食。自以先德付授之重，足不越限，脇不至席。年八十，嘆無可以繼者，遂作偈并皮履、布直裰，寄浮山遠禪師，使爲求法器。偈曰：楊廣山頭草，憑君待價焞。異苗飜茂處，深密固靈根。偈尾云：得法者潛衆十年，方可闡揚。遠拜而受之。遂贊師像曰：黑狗爛銀蹄，白象崑崙騎。於斯二無礙，木馬火中嘶。師天聖五年七月十九陞座，辭衆示寂。塔于本山。
鼎州梁山巖禪師，僧問：如何是祖師西來意？師曰：新羅附子，蜀地當歸。
澧州藥山利昱禪師，上堂：山河大地、日月星辰與諸上座同生，三世諸佛與諸上座同參，三藏聖教與諸上座同時。還信得及麽？若也信得及，陝府鐵牛吞却乾坤。雖然如是，被法身礙却，轉身不得。須知有出身之路，作麽生是諸上座出身之路？道！道！良久曰：若道不得，永沉苦海。珍重！僧問：格外之談，乞師垂示。師曰：要道也不難。曰：恁麽則萬仞碧潭，許垂一線也。師曰：大衆笑你。
鼎州羅紋得珍山主，僧問：親切處乞師指示？師曰：老僧元是廣南人。
潭州道吾契詮禪師，僧問：師唱誰家曲？宗風嗣阿誰？師曰：鳳嶺無私曲，如今天下傳。曰：如何是道吾境？師曰：溪花含玉露，庭果落金臺。曰：如何是境中人？師曰：擁爐披古衲，曝日枕山根。問：牛頭未見四祖時如何？師曰：玉上青蠅。：曰見後如何？師曰：紅爐焰裏冰。
懷安軍雲頂山鑒禪師，僧問：雪點紅爐，請師驗的。師曰：王婆煮䭔。曰：争柰卽今何！師曰：猶嫌少在。
鄧州廣濟方禪師，僧問：如何是佛？師曰：騎牛趁春草，背却少年爺。問：寶劔未磨時如何？師曰：烏龜啗黑豆。曰：磨後如何？師曰：庭柱挂燈籠。曰：如何是修行？師曰：庭柱傷寒。
濠州南禪聰禪師，僧問：如何是西來意？師曰：冬月深林雨，三春平地風。問：如何是大道根源？師曰：雲興當午夜，石虎叫連宵。
舒州投子義青禪師，青社李氏子。七齡穎異，往妙相寺出家，試經得度。習百法論。未幾歎曰：三祇塗遠，自困何益？乃入洛聽華嚴，義若貫珠。嘗讀諸林菩薩偈，至卽心自性，猛省曰：法離文字，寧可講乎？卽棄游宗席。時圓鑑禪師居會聖巖，一夕，夢畜青色鷹，爲吉徵。届旦師來，鑑禮延之。令看外道問佛不問有言、不問無言因緣。經三載，一日問曰：汝記得話頭麽？試舉看。師擬對，鑑掩其口。師了然開悟，遂禮拜。鑑曰：汝妙悟玄機邪？師曰：設有也須吐却。時資侍者在旁，曰：青華嚴今日如病得汗。師回顧曰：合取狗口。若更忉忉，我卽便嘔。自此復經三年，鑑時出洞下宗旨示之，悉皆妙契。付以大陽頂相皮履直裰，囑曰：代吾續其宗風，無久滯此。善宜護持。遂書偈送曰：須彌立太虚，日月輔而轉。羣峯漸倚他，白雲方改變。少林風起叢，曹溪洞簾卷。金鳳宿龍巢，宸苔豈車碾。令依圓通秀禪師。師至彼無所參問，唯嗜睡而已。執事白通曰：堂中有僧日睡，當行規法。通曰：是誰？曰：青上座。通曰：未可，待與按過。通卽曳杖入堂，見師正睡。乃擊牀呵曰：我這裏無閑飯與上座，喫了打眠。師曰：和尚教某何爲？通曰：何不參禪去。師曰：美食不中飽人喫。通曰：争奈大有人不肯上座。師曰：待肯，堪作甚麽？通曰：上座曾見甚麽人來？師曰：浮山。通曰：怪得恁麽頑賴。遂握手相笑，歸方丈。由是道聲籍甚。初住白雲，次遷投子。上堂，召大衆曰：若論此事，如鸞鳳冲霄，不留其迹。羚羊挂角，那覓乎蹤。金龍不守於寒潭，玉兔豈棲於蟾影。其或主賓若立，須威音世外摇頭。問荅言陳，仍玄路旁提爲唱。若能如是，猶在半途。更若凝眸，不勞相見。上堂：宗乘若舉，凡聖絶蹤。樓閣門開，别户相見。設使卷簾悟去，豈免旁觀。春遇桃華，重增眼病。所以古人道，向上一路，千聖不傳。諸仁者，既是不傳，爲甚鐵牛走過新羅國裏？遂喝曰：達者須知暗裏驚。僧問：師唱誰家曲？宗風嗣阿誰？師曰：威音前一箭，射透兩重山。曰：如何是相傳底事？師曰：全因淮地月，得照郢陽春。曰：恁麽則入水見長人也。師曰：祇知荆玉異，那辨楚王心？僧禮拜，師以拂子擊之。復曰：更有問話者麽？如無，彼此著便。問：和尚適來拈香，祝延聖壽，且道當今年多少？師曰：月籠丹桂遠，星拱北辰高。曰：南山直聳齊天壽，東海洪波比福源。師曰：雙鳳朝金闕，青松古韻高。曰：聖壽已蒙師指示，治化乾坤事若何？師曰：不如緘口退，却是報皇恩。上堂：默沈陰界，語落深坑。擬着則天地懸殊，棄之則千生萬劫。洪波浩渺，白浪滔天。鎮海明珠，在誰收掌？良久，卓拄杖曰：百雜碎。上堂：孤村陋店，莫挂瓶盃。祖佛玄關，横身直過。早是蘇秦觸塞，求路難回。項主臨江，何逃困命。諸禪德到這裏，進則落於天魔，退則沉於鬼趣。不進不退，正在死水中。諸仁者，作麽生得平穩去？良久曰：任從三尺雪，難壓寸靈松。師作五位頌并序：夫長天一色，星月何分。大地無偏，枯榮自異。是以法無異法，何迷悟而可及。心不自心，假言象而提唱。其言也，偏圓正到，兼帶叶通。其法也，不落是非，豈關萬象。幽旨既融於水月，宗源派混於金河。不墜虚凝，回途復妙。頌曰：正中偏，星河横轉月明前。彩氣夜交天未曉，隱隱俱彰暗裏圓。偏中正，夜半天明羞自影。朦朦霧色辨何分，混然不落秦時鏡。正中來，火裏金雞坐鳳臺。玄路倚空通脉上，披雲鳥道出塵埃。兼中至，雪刃籠身不回避。天然猛將兩不傷，暗裏全施善周備。兼中到，解走之人不觸道。一般拈掇與君殊，不落是非方始妙。師示寂，書偈曰：兩處住持，無可助道。珍重諸人，不須尋討。投筆奄息。闍維多靈異，兹不盡具。獲設利五色，同靈骨塔于寺北三峯庵。
郢州興陽清剖禪師，在大陽作園頭，種瓜次，陽問：甜瓜何時得熟？師曰：卽今熟爛了也。曰：揀甜底摘來。師曰：與甚麽人喫？曰：不入園者。師曰：未審不入園者還喫也無？曰：汝還識伊麽？師曰：雖然不識，不得不與。陽笑而去。住後，上堂：西來大道，理絶百非。句裏投機，全垂妙旨。不已而已，有屈祖宗。豈况忉忉，有何所益？雖然如是，事無一向。且於唱教門中，通一線道，大家商量。僧問：娑竭出海乾坤震，覿面相呈事若何？師曰：金翅鳥王當宇宙，箇中誰是出頭人。曰：忽遇出頭時又作麽生？師曰：似鶻提鳩君不信，髑髏前驗始知真。曰：恁麽則叉手當胸，退身三步也。師曰：須彌座下烏龜子，莫待重遭點額回。問：從上諸聖向甚麽處去？師曰：月照千江静，孤燈海底明。鄭金部問：和尚甚麽時開堂？師曰：不歷僧祇數，日月未生前。師卧疾次，大陽問：是身如泡幻，泡幻中成辦。若無箇泡幻，大事無由辦。若要大事辦，識取箇泡幻。作麽生？師曰：猶是這邊事。陽曰：那邊事作麽生？師曰：匝地紅輪秀，海底不栽花。陽笑曰：乃爾惺惺邪？師唱曰：將謂我忘却。竟爾趨寂。
南嶽福巖審承禪師，侍立大陽次，陽曰：有一人遍身紅爛，卧在荆棘林中，周匝火圍，若親近得此人，大敞鄽開；若親近不得，時中以何爲據？師曰：六根不具，七識不全。陽曰：你教伊出來，我要見伊。師曰：適來别無左右祇對和尚。陽曰：官不容針。師便禮拜。李相公特上山，問：如何是祖師西來意？師指庭前柏樹。公如是三問，師如是三荅。公欣然，乃有頌曰：出没雲閑滿太虚，元來真相一塵無。重重請問西來意，唯指庭前柏一株。
惠州羅浮山顯如禪師，初到大陽，陽問：汝是甚處人？曰：益州。陽曰：此去幾里？曰：五千里。陽曰：你與麽來，還曾踏著麽？曰：不曾踏著。陽曰：汝解騰空那！曰：不解騰空。陽曰：争得到這裏？曰：步步不迷方，通身無辨處。陽曰：汝得超方三昧邪？曰：聖心不可得，三昧豈彰名。陽曰：如是！如是！汝應信此卽本體全彰，理事不二。善自護持。住後，僧問：如何是羅浮境？師曰：突兀侵天際，巍峩鎮海涯。曰：如何是境中人？師曰：頂上白雲散，足下黑煙生。
襄州白馬歸喜禪師，初問大陽：學人蒙昧，乞指箇入路。陽曰：得。良久，乃召師，師應諾。陽曰：與你箇入路。師於言下有省。住後，僧問：如何是佛法大意？師曰：善犬帶牌。問：如龜藏六時如何？師曰：布袋裏弓箭。問：不著佛求，不著法求，當於何求？師曰：村人跪拜石師子。曰：意旨如何？師曰：社樹下設齋。上堂：急走卽蹉過，慢行趁不上。没量大衲僧無計柰何！有多口饒舌底出來？僧問：一句卽不問，如何是半句？師曰：投身擲下。曰：這箇是一句也。師曰：半句也摸不著？問：如何是闃寂之門？師曰：莫閙！莫閙！
越州雲門山靈運寶印禪師，上堂：夜來雲雨散長空，月在森羅萬象中。萬象靈光無内外，當明一句若爲通。不見僧問大哥和尚云：月生雲際時如何？大哥曰：三箇孩兒抱花鼓，莫來攔我毬門路。月生雲際，是明甚麽邊事？三箇孩兒抱花鼓，擬思卽隔；莫來攔我毬門路，須有出身處始得。若無出身處，也似黑牛卧死水。出身一句作麽生道？不勞久立。
懷安軍雲頂海鵬禪師，僧問：如何是大疑底人？師曰：畢鉢巖中，面面相覷。曰：如何是不疑底人？師曰：如是我聞，須彌粉碎。問：祖意教意，是同是别？師曰：達磨逢梁武，摩騰遇漢明。
復州乾明機聰禪師，僧問：如何是佛法大意？師曰：此問不虚。問：如何是東禪境？師曰：定水不曾離舊岸，紅塵争敢入波來。
鼎州梁山善冀禪師，僧問：撥塵見佛時如何？師曰：莫眼華。問：和尚幾時成佛？師曰：且莫壓良爲賤。曰：爲甚麽不肯承當？師曰：好事不如無。師頌魯祖面壁曰：魯祖三昧㝡省力，纔見僧來便面壁。若是知心達道人，不在揚眉便相悉。
相州天平山契愚禪師，僧問：師唱誰家曲？宗風嗣阿誰？師曰：杖皷兩頭打。問：如何是祖師西來意？師曰：鎮州蘿蔔。石含茶居士問：法無動摇時如何？師曰：你從潞府來？士曰：一步也不曾驀。師曰：因甚得到這裏？士曰：和尚睡語作麽？師曰：放你二十棒。官人問：無鄰可隔，爲甚麽不相見？師曰：怨阿誰？師廊下行次，見僧，以拄杖示之。僧便近前接，師便打。
東京天寧芙蓉道楷禪師，沂州崔氏子。自幼學辟穀，隱伊陽山。後遊京師，籍名術臺寺，試法華得度。謁投子於海會，乃問：佛祖言句，如家常茶飯。離此之外，别有爲人處也無？子曰：汝道寰中天子敕，還假堯舜禹湯也無？師欲進語，子以拂子𢷾師口曰：汝發意來，早有三十棒也。師卽開悟，再拜便行。子曰：且來！闍黎。師不顧，子曰：汝到不疑之地邪？師卽以手掩耳。後作典座，子曰：厨務勾當不易。師曰：不敢。子曰：煮粥邪？蒸飯邪？師曰：人工淘米著火，行者煮粥蒸飯。子曰：汝作甚麽？師曰：和尚慈悲，放他閑去。一日侍投子遊菜園，子度拄杖與師，師接得便隨行。子曰：理合恁麽？師曰：與和尚提鞋挈杖，也不爲分外。子曰：有同行在。師曰：那一人不受教？子休去。至晚問師：早來説話未盡。師曰：請和尚舉。子曰：卯生日，戌生月。師卽點燈來。子曰：汝上來下去，總不徒然。師曰：在和尚左右，理合如此。子曰：奴兒婢子，誰家屋裏無？師曰：和尚年尊，闕他不可。子曰：得恁麽殷勤！師曰：報恩有分。住後，僧問：胡家曲子不墮五音，韻出青霄，請師吹唱。師曰：木雞啼夜半，鐵鳳叫天明。曰：恁麽則一句曲含千古韻，滿堂雲水盡知音。師曰：無舌童兒能繼和。曰：作家宗師，人天眼目。師曰：禁取兩片皮。問：夜半正明，天曉不露。如何是不露底事？師曰：滿船空載月，渔父宿蘆花。問：如何是曹洞家風？師曰：繩牀風雨爛，方丈草來侵。問：如何是直截根源？師曰：足下已生草，舉步落危坡。上堂：晝入祇陀之苑，皓月當天。夜登靈鷲之山，太陽溢目。烏鵶似雪，孤鴈成羣。鐵狗吠而凌霄，泥牛鬭而入海。正當恁麽時，十方共聚，彼我何分？古佛場中，祖師門下，大家出一隻手，接待往來知識。諸仁者，且道成得箇甚麽事？良久曰：剩栽無影樹，留與後人看。上堂：纔陞此座，已涉塵勞。更乃凝眸，自彰瑕玷。别傳一句，勾賊破家。不失本宗，狐狸戀窟。所以真如凡聖，皆是夢言。佛及衆生，並爲增語。到這裏回光返照，撒手承當。未免寒蟬抱枯木，泣盡不回頭。上堂：唤作一句，已是埋没宗風。曲爲今時，通途消耗。所以借功明位，用在體處。借位明功，體在用處。若也體用雙明，如門扇兩開，不得向兩扇上著意。不見新豐老子道，峯巒秀異，鶴不停機。靈木迢然，鳳無依倚。直得功成不處，電火難追。擬議之間，長途萬里。上堂：臘月三十日已前卽不問，臘月三十日事作麽生？諸仁者到這裏，佛也爲你不得，法也爲你不得，祖師也爲你不得，天下老和尚也爲你不得，山僧也爲你不得，閻羅老子也爲你不得。直須盡却今時去，若也盡却今時，佛也不奈他何，法也不奈他何，祖師也不奈他何，天下老和尚也不奈他何，山僧也不奈他何，閻羅老子也不奈他何。諸人且道，如何是盡却今時底道理？還會麽？明年更有新條在，惱亂春風卒未休。問：如何是道？師曰：無角泥牛犇夜欄。上堂：鐘皷喧喧報未聞，一聲驚起夢中人。圓常静應無餘事，誰道觀音别有門。良久曰：還會麽？休問補陀巖上客，鶯聲啼斷海山雲。上堂，拈拄杖曰：這裏薦得，盡是諸佛建立邊事。直饒東涌西没，卷舒自在，也未夢見七佛已前消息。須知有一人，不從人得，不受教詔，不落階級。若識此人，一生參學事畢。驀召大衆曰：更若凝眸，不勞相見。上堂，良久曰：青山常運步，石女夜生兒。便下座。上堂：假言唱道，落在今時。設使無舌人解語，無脚人能行，要且未能與那一人相應。還會麽？龍吟徒側耳，虎嘯謾沉吟。問：如何是兼帶之語？師曰：妙用全施該世界，木人閑步火中來。曰：如何是和尚家風？師曰：衆人皆見。曰：未審見箇甚麽？師曰：東壁打西壁。大觀初，開封尹李孝壽奏師道行卓冠叢林，宜有褒顯。卽賜紫方袍，號定照禪師。内臣持敕命至，師謝恩竟，乃陳己志：出家時嘗有重誓，不爲利名，專誠學道，用資九族。苟渝願心，當棄身命。父母以此聽許。今若不守本志，竊冒寵光，則佛法、親盟背矣。於是修表具辭。復降旨京尹堅俾受之。師確守不回，以拒命坐罪。奉旨下棘寺，與從輕。寺吏聞有司，欲徒淄州。有司曰有疾，與免刑。及吏問之，師曰：無疾。曰：何有灸瘢邪？師曰：昔者疾，今日愈。吏令思之。師曰：已悉厚意，但妄非所安。乃恬然就刑而行，從之者如歸市。及抵淄川，僦居，學者愈親。明年冬，敕令自便。庵於芙蓉湖心，道俗川湊。示衆曰：夫出家者爲厭塵勞，求脱生死。休心息念，斷絶攀緣，故名出家。豈可以等閑利養，埋没平生。直須兩頭撒開，中間放下。遇聲遇色，如石上栽花。見利見名，似眼中著屑。况從無始以來，不是不曾經歷，又不是不知次第。不過翻頭作尾，止於如此。何須苦苦貪戀。如今不歇，更待何時？所以先聖教人，秖要盡却今時。能盡今時，更有何事。若得心中無事，佛祖猶是寃家。一切世事，自然冷淡，方始那邊相應。你不見隱山至死不肯見人，趙州至死不肯告人，匾擔拾橡栗爲食，大梅以荷葉爲衣，紙衣道者祇披紙，玄泰上座祇著布。石霜置枯木堂與人坐卧，祇要死了你心。投子使人辦米，同煑共餐，要得省取你事。且從上諸聖，有如此榜樣，若無長處，如何甘得？諸仁者，若也於斯，體究的不虧人。若也不肯承當，向後深恐費力。山僧行業無取，忝主山門，豈可坐費常住，頓忘先聖付囑。今者輒斅古人，爲住持體例，與諸人議定，更不下山，不赴齋，不發化主。唯將本院莊課一歲所得，均作三百六十分，日取一分用之，更不隨人添減。可以備飯則作飯，作飯不足則作粥，作粥不足則作米湯。新到相見，茶湯而已，更不煎點，唯置一茶堂，自去取用，務要省緣，專一辦道。又况活計具足，風景不疏。華解笑，鳥解啼，木馬長鳴，石牛善走。天外之青山寡色，耳畔之鳴泉無聲。嶺上猿啼，露濕中宵之月。林間鶴唳，風回清曉之松。春風起時，枯木龍吟，秋葉凋而寒林華散。玉堦鋪苔蘚之紋，人面帶煙霞之色。音塵寂爾，消息宛然。一味蕭條，無可趣向。山僧今日向諸人面前，説家門已是不著便，豈可更去陞堂入室，拈槌竪拂，東喝西棒，張眉努目，如癎病發相似。不唯屈沈上座，况亦辜負先聖。你不見達磨西來少室山下，面壁九年。二祖至於立雪斷臂，可謂受盡艱辛。然而達磨不曾措了一詞，二祖不曾問著一句。還唤達磨作不爲人，得麽？二祖做不求師，得麽？山僧每至説著古聖做處，便覺無地容身，慚愧後人軟弱，又况百味珍羞，遞相供養。道我四事具足，方可發心。祇恐做手脚不迭，便是隔生隔世去也。時光似箭，深爲可惜。雖然如是，更在他人從長相度，山僧也强教你不得。諸仁者還見古人偈麽？山田脱粟飯，野菜淡黄韲，喫則從君喫，不喫任東西。伏惟同道，各自努力。珍重！政和七年冬，賜額曰華嚴禪寺。八年五月十四日，索筆書偈，付侍僧曰：吾年七十六，世緣今已足。生不愛天堂，死不怕地獄。撒手横身三界外，騰騰任運何拘束。移時乃逝。
隨州大洪山報恩禪師，衛之黎陽劉氏子，世皆碩儒。師未冠舉方略，擢上第。後厭塵境，請于朝，乞謝簪紱爲僧。上從其請，遂游心祖道。至投子未久，卽悟心要。子曰：汝再來人也。宜自護持。辭謁諸名宿，皆蒙印可。丞相韓公縝請開法於西京少林。未幾，大洪革律爲禪，詔師居之。上堂：五五二十五。案山雷，主山雨。明眼衲僧，莫教錯舉。僧問：九鼎澄波卽不問，爲祥爲瑞事如何？師曰：古今不墜。曰：這箇且拈放一邊，向上還有事也無？師曰：太無厭生。曰：作家宗師。師曰：也不消得。上堂：如斯話會，誰是知音？直饒向一句下，千眼頓開，端的有幾箇是迷逢達磨！諸人要識達磨祖師麽？乃舉手作揑勢，曰：達磨鼻孔在少林手裏，若放開去，也從教此土西天，説黄道黑，欺胡謾漢。若不放過，不消一揑。有人要與祖師作主，便請出來與少林相見，還有麽？良久，曰果然。上堂，拈起拄杖曰：昔日德山臨濟，信手拈來，便能坐斷十方，壁立千仞。直得冰河焰起，枯木花芳。諸人若也善能横擔竪夯，徧問諸方；苟或不然，少林倒行此令去也。擊禪牀一下。僧問：一箭一羣卽不問，一箭一箇事如何？師曰：中也。曰：還端的也無？師曰：同聲相應，同氣相求。曰：恁麽則石鞏猶在。師曰：非但一箇兩箇。曰：好事不如無。師曰：穿却了也。問：三玄三要卽不問，五位君臣事若何？師曰：非公境界。曰：恁麽則石人拊掌，木女呵呵。師曰：杓卜聽虚聲，熟睡饒譫語。曰：若不上來伸此問，焉能得見少林機？師曰：放過卽不可。隨後便打。上堂，横按拄杖曰：便與麽休去，已落二三。更若忉忉，終成異見。既到這裏，又不可弓折箭盡去也。且衲僧家遠則能照，近則能明。乃拈起拄杖曰：穿却德山鼻孔，换却臨濟眼睛，掀翻大海，撥轉虚空，且道三千里外，誰是知音？於斯明得，大似杲日照天。苟或未明，不免雲騰致雨。卓一下。問：祖師西來，九年面壁，最後一句，請師舉唱。師曰：面黑眼睛白。師嘗設百問，以問學者。其略曰：假使百千劫。所作業不忘，爲甚麽一稱南無佛，罪滅河沙劫？又作此相，曰：森羅萬象，總在其中。具眼禪人，試請甄别。上堂，拈拄杖曰：看！看！大地雪漫漫，春來特地寒。靈峯與少室，料掉不相干。休論佛意祖意，謾謂言端語端，鐵牛放去無蹤跡，明月蘆花君自看。卓拄杖，下座。師素與無盡居士張公商英友善，無盡嘗以書問三教大要。曰：清涼疏第三卷，西域邪見，不出四見，此方儒道，亦不出此四見。如莊老計自然爲因，能生萬物，卽是邪因。易曰：太極生兩儀，太極爲因，亦是邪因。若謂一陰一陽之謂道，能生萬物，亦是邪因。若計一爲虚無，則是無因。今疑老子自然與西天外道自然不同。何以言之？老子曰：常無欲以觀其妙，常有欲以觀其徼。無欲則常，有徼則已，入其道矣。謂之邪因，豈有説乎？易曰：一陰一陽之謂道，陰陽不測之謂神。神也者，妙萬物而爲言，寂然不動，感而遂通天下之故。今乃破陰陽變易之道爲邪因，撥去不測之神，豈有説乎？望紙後批示，以斷疑網故也。師荅曰：西域外道宗多途，要其會歸，不出有無四見而已。謂有見、無見、亦有亦無見、非有非無見也。蓋不卽一心爲道，則道非我有，故名外道。不卽諸法是心，則法隨見異，故名邪見。如謂之有，有則有無。如謂之無，無則無有。有無則有見競生，無有則無見斯起。若亦有亦無見，非有非無見，亦猶是也。夫不能離諸見，則無以明自心。無以明自心，則不能知正道矣。故經云，言詞所説法，小智妄分别。不能了自心，云何知正道。又曰，有見卽爲垢，此則未爲見。遠離於諸見，如是乃見佛。以此論之，邪正異途，正由見悟殊致故也。故清涼以莊老計道法自然，能生萬物。易謂太極生兩儀，一陰一陽之謂道。以自然太極爲因，一陰一陽爲道，能生萬物，則是邪因。計一爲虚無，則是無因。嘗試論之，夫三界唯心，萬緣一致，心生故法生，心滅故法滅。推而廣之，彌綸萬有而非有，統而會之，究竟寂滅而非無。非無亦非非無，非有亦非非有。四執既亡，百非斯遣。則自然因緣，皆爲戯論，虚無真實，俱是假名矣。至若謂太極陰陽，能生萬物。常無常有，斯爲衆妙之門。陰陽不測，是謂無方之神。雖聖人設教，示悟多方。然既異一心，寧非四見。何以明之？蓋虚無爲道，道則是無。若自然，若太極，若一陰一陽爲道，道則是有。常無常有，則是亦無亦有。陰陽不測，則是非有非無。先儒或謂妙萬物謂之神，則非物，物物則亦是無。故西天諸大論師，皆以心外有法爲外道，萬法唯心爲正宗。蓋以心爲宗，則諸見自亡。言雖或異，未足以爲異也。心外有法，則諸見競生。言雖或同，未足以爲同也。雖然，儒道聖人，固非不知之，乃存而不論耳。良以未卽明指一心，爲萬法之宗，雖或言之，猶不論也。如西天外道，皆大權菩薩示化之所施爲。横生諸見，曲盡異端，以明佛法是爲正道。此其所以爲聖人之道，順逆皆宗，非思議之所能知矣。故古人有言，緣昔真宗未至，孔子且以繫心；今知理有所歸，不應猶執權教。然知權之爲權，未必知權也。知權之爲實，斯知權矣。是亦周孔老莊設教立言之本意，一大事因緣之所成始、所成終也。然則三教一心，同途異轍。究竟道宗，本無言説。非維摩大士，孰能知此意也？
沂州洞山雲禪師，上堂：秋風卷地，夜雨飜空。可中别有清涼，箇裏更無熱惱。是誰活計，到者方知。纔落見聞，卽居途路。且道到家後如何？任運獨行無伴侣，不居正位不居偏。
長安福應文禪師，上堂：明明百草頭，明明祖師意，直下便承當。錯認弓爲矢，惺惺底築著磕著，懵懂底和泥合水。龜毛拂逼塞虚空，兔角杖撑天拄地。日射珊瑚林，知心能幾幾。擊禪牀下座。
滁州龍蟠聖壽曇廣禪師，僧問：師唱誰家曲？宗風嗣阿誰？師曰：楊廣山頭雲靄靄，月華庵畔柏青青。曰：恁麽則投子嫡嗣，大陽親孫也。師曰：未跨鐵牛，棒如雨點。曰：今日已知端的。師曰：一任敲甎打瓦。
鄧州丹霞子淳禪師，劔州賈氏子。弱冠爲僧，徹證於芙蓉之室。上堂：乾坤之内，宇宙之間，中有一寶，秘在形山。肇法師恁麽道，祇解指蹤話跡，且不能拈示於人。丹霞今日擘開宇宙，打破形山，爲諸人拈出。具眼者辨取。以拄杖卓一下，曰：還見麽？鷺鷥立雪非同色，明月蘆花不似他。上堂，舉德山示衆曰：我宗無語句，實無一法與人。德山恁麽説話，可謂是祇知入草求人，不覺通身泥水。子細觀來，祇具一隻眼。若是丹霞則不然，我宗有語句，金刀剪不開。深深玄妙旨，玉女夜懷胎。上堂：亭亭日午猶虧半，寂寂三更尚未圓。六户不曾知暖意，往來常在月明前。上堂：寶月流輝，澄潭布影。水無蘸月之意，月無分照之心。水月兩忘，方可稱斷。所以道，昇天底事直須颺却，十成底事直須去却。擲地金聲，不須回顧。若能如是，始解向異類中行。諸人到這裏，還相委悉麽？良久曰：常行不舉人間步，披毛戴角混塵泥。僧問：牛頭未見四祖時如何？師曰：金菊乍開蜂競採。曰：見後如何？師曰：苗枯華謝了無依。宣和己亥春，示寂。塔全身於洪山之南。
東京淨因枯木法成禪師，嘉興崇德人也。上堂：燈籠忽爾笑咍咍，如何露柱亦懷胎。天明生得白頭女，至今游蕩不歸來。這寃家，好歸來，黄花與翠竹，早晚爲誰栽。上堂：知有佛祖向上事，方有説話分。諸禪德且道，那箇是佛祖向上事？有箇人家兒子，六根不具，七識不全，是大闡提無佛種性。逢佛殺佛，逢祖殺祖。天堂收不得，地獄攝無門。大衆還識此人麽？良久曰：對面不仙陀，睡多饒寐語。上堂：歸元性無二，方便有多門。但了歸元性，何愁方便門。諸人要會歸元性麽？露柱將來作木杓，旁人不肯任從伊。要會方便門麽？木杓將來作露柱，撐天拄地也相宜。且道不落方便門一句作麽生道？三十年後莫教錯舉。
洪州寶峯闡提惟照禪師，簡州李氏子。幼超邁而惡俗，一日授書至性相近也，習相遠也，遽曰：凡聖本一體，以習故差别。我知之矣。卽趨成都師鹿苑清泰。年十九，剃染登具。泰令聽起信於大慈，師輙歸卧。泰詰之，師曰：既稱正信大乘，豈言説所能了？乃虚心游方，謁芙蓉於大洪。嘗夜坐閣道，適風雪震薄，聞警盗者傳呼過之，隨有所得。辭去。大觀中芙蓉嬰難，師自三吴，欲趨沂水，僕夫迷道，師舉杖擊之，忽大悟。嘆曰：是地非鼇山也邪？比至沂，芙蓉望而喜曰：紹隆吾宗，必子數輩矣。因留躬耕湖上，累年智證成就。出領招提，遷甘露、三祖。宣和壬寅，詔補圓通，棄去。復居泐潭。上堂：古佛道，我初成正覺，親見大地衆生悉皆成正覺。後來又道，深固幽遠，無人能到。因没見識漢，好龍頭蛇尾。便下座。上堂：過去諸佛已入湼槃了也。汝等諸人，不應追念。未來諸佛未出於世，汝等諸人，不要妄想。正當今日，你是何人？參！上堂：伯夷隘，柳下惠不恭，君子不由也。二邊不立，中道不安時作麽生？拈拄杖曰：鴛鴦繡出從君看，不把金針度與人。上堂：太陽門下，妙唱彌高。明月堂前，知音蓋寡。不免舟横江渚，棹舉清波。唱慶堯年，和清平樂。如斯告報，普請承當。擬議之間，白雲萬里。上堂：本自不生，今亦無滅，是死不得底樣子。當處出生，隨處滅盡，是活生受底規模。大丈夫漢，直須處生死流，卧荆棘林，俯仰屈伸，隨機施設。能如是也，無量方便，莊嚴三昧，大解脱門，蕩然頓開。其或未然，無量煩惱，一切塵勞，嶽立面前，塞却古路。上堂：古人道，墮肢體，黜聰明，離形去智，同於大道。正當恁麽時，且道是甚麽人删詩書，定禮樂？還委悉麽？禮云禮云，玉帛云乎哉？樂云樂云，鐘皷云乎哉？問：承師有言，雲黯黯處獨秀峯挺出，月朦朦裏泐潭水光生。豈不是寶峯境？師曰：若是寶峯境，憑君子細看。曰：如何是境中人？師曰：看取令行時。曰：祇如承言須會宗，勿自立規矩。如何是和尚宗？師曰：須知雲外千峯上，别有靈松帶露寒。雪下，僧問：祖師西來卽不問，時節因緣事若何？師曰：一片兩片三四片，落在眼中猶不薦。建炎二年正月七日，示寂。闍維得舍利如珠琲，舌齒不壞。塔于寺之西峯。
襄州石門元易禪師，潼川税氏子。上堂：十方同聚會，箇箇學無爲。此是選佛場，心空及第歸。大衆祇如聞見覺知未嘗有間，作麽生説箇心空底道理？莫是見而不見，聞而不聞，爲之心空邪？錯！莫是忘機息慮，萬法俱捐，銷能所以入玄宗，泯性相而歸法界，爲之心空邪？錯！恁麽也不得，不恁麽也不得。恁麽不恁麽總不得。未審畢竟作麽生？還會麽？良久曰：若實無爲無不爲，天堂地獄長相隨。三尺杖子攪黄河，八臂那吒冷眼窺，無限魚龍盡奔走，捉得循河三脚龜。脱取殼，鐵錐錐，吉凶之兆便分輝。借問東村白頭老，吉凶未兆若何爲？休休休，古往今來春復秋。白日騰騰隨分過，更嫌何處不風流。咄！上堂：皓月當空，澄潭無影。紫微轉處夕陽輝，彩鳳歸時天欲曉。碧霄雲外，石笋横空。緑水波中，泥牛駕浪。懷胎玉兔，曉過西岑。抱子金雞，夜棲東嶺。於斯明得，始知夜明簾外，别是家風，空王殿中，聖凡絶跡。且道作麽生是夜明簾外事，還委悉麽？正值秋風來入户，一聲砧杵落誰家？僧問：古鏡未磨時如何？師曰：精靈皺眉。曰：磨後如何？師曰：波斯彈指。曰：爲甚麽如此？師曰：好事不出門。紹興丁丑七月二十五日，坐寂。火後收設利，塔于學射山。
東京淨因自覺禪師，青州王氏子。幼以儒業見知於司馬温公。然事高尚，而無意功名。一旦落髮，從芙蓉游。履踐精密，契悟超絶。出世住大乘。崇寧間詔居淨因。上堂：祖師西來，特唱此事。自是諸人不肯委悉，向外馳求，投赤水以尋珠，詣荆山而覓玉。殊不知從門入者，不是家珍。認影迷頭，豈非大錯？直得宗門提唱，體寂無依，念異不生，古今無間。森羅萬象，觸目家風。鳥道遼空，不妨舉步。金雞報曉，丹鳳翱翔。玉樹花開，枯枝結子。祇有太陽門下，日日三秋。明月堂前，時時九夏。要會麽？無影樹垂寒澗月，海潮東注斗移西。
西京天寧禧誧禪師，蔡州宋氏子。初住韶山，次過天寧、丹霞。上堂：韶山近日没巴鼻，眼裏聞聲鼻嘗味。有時一覺到天明，不在牀上不落地。大衆且道在甚麽處？諸人於斯下得一轉語，非唯救得韶山，亦乃不孤行脚。其或未然，三級浪高魚化龍，癡人猶戽夜塘水。問：如何是君？師曰：宇宙無雙日，乾坤祇一人。曰：如何是臣？師曰：德分明主化，道契物情機。曰：如何是臣向君？師曰：赤心歸舜日，盡節報堯天。曰：如何是君視臣？師曰：玄眸凝不瞬，妙體鑒旁來。曰：如何是君臣道合？師曰：帳符尊賤隔，潛信往來通。政和五年九月四日，忽召主事，令以楮囊分而爲四，衆僧、童行、常住、津送各一。既而復曰：丹霞有箇公案，從來推倒扶起。今朝普示諸人，且道是箇甚底？顧視左右曰：會麽？曰：不會。師曰：偉哉大丈夫，不會末後句。遂就寢，右脇而化。
長安天寧大用齊璉禪師，上堂：清虚之理，佛祖同歸。畢竟無身，聖凡一體。理則如是，滿目森羅事作麽生？纖塵絶際，渠儂有眼，豈在旁窺。官不容針，私通車馬。若到恁麽田地，始可隨機受用。信手拈來，妙應無方。當風玄路，直得金針錦縫，線脚不彰。玉殿寶階，珠簾未卷。正當此時，且道是甚麽人境界？古渡秋風寒颯颯，蘆花紅蓼滿江灣。
潼川府梅山己禪師，僧問：如何是法身邊事？師曰：枯木糝花不犯春。曰：如何是法身向上事？師曰：石女不粧眉。
福州普賢善秀禪師，僧問：如何是正中偏？師曰：龍吟初夜後，虎嘯五更前。曰：如何是偏中正？師曰：輕煙籠皓月，薄霧鎖寒巖。曰：如何是正中來？師曰：松瘁何曾老，花開滿未萌。曰：如何是兼中至？師曰：猿啼音莫辨，鶴唳響難明。曰：如何是兼中到？師曰：撥開雲外路，脱去月明前。
襄州鹿門法燈禪師，成都劉氏子，依大慈寳範爲僧，俾聽華嚴，得其要。棄謁芙蓉，蓉問曰：如何是空劫已前自己？師於言下，心跡泯然。從容進曰：靈然一句超羣象，迥出三乘不假修。蓉撫而印之。開法鹿門，僧問：虚玄不犯，寳鑑光寒時如何？師曰：掘地深埋。問：如何是逍遥物外底人？師曰：徧身紅爛，不可扶持。
建昌軍資聖南禪師，聖節上堂，顧視左右曰：諸人還知麽？夜明簾外之主，萬化不渝。瑠璃殿上之尊，四臣不昧。端拱而治，不令而行，壽逾百億須彌，化洽大千沙界。且道正恁麽時，如何行履？野老不知黄屋貴，六街慵聽静鞭聲。
瑞州洞山微禪師，上堂：日暖風和柳眼青，冰消魚躍浪花生。當鋒妙得空王印，半夜崑崙戴雪行。僧問：如何是默默相應底事？師曰：瘂子喫苦瓜。
太傅高世則居士字仲貽，號無功。初參芙蓉，求指心要。蓉令去其所重，扣己而參。一日忽造微密，呈偈曰：懸崖撒手任縱横，大地虚空自坦平。照壑輝巖不借月，庵頭别有一簾明。
隨州大洪守遂禪師，遂寧章氏子。上堂召大衆：一拳拳倒黄鶴樓，一踏踏翻鸚鵡洲。慣向高樓驟玉馬，曾於急水打金毬。然雖恁麽，争柰有五色絲絛繫手脚，三鑐金鎖鎖咽喉，直饒鎚碎金鎖，割斷絲絛，須知更有一重礙汝在。且道如何是那一重，還會麽？善吉維摩談不到，目連鶖子看如盲。上堂，舉：李刺史問藥山：何姓？山曰：正是時。李罔測。乃問院主：某甲適來問長老何姓，荅道正是時，的當是姓甚麽？主曰：祇是姓韓。山聞曰：若六月對他，便道姓熱也。又，巖頭問講僧：見説大德會教，是否？曰：不敢。巖頭舉拳曰：是甚麽教？曰：是權教。頭曰：苦哉！我若展脚問你，不可道是脚教也。師曰：奇怪二老宿有殺人刀，有活人劒。一轉語似石上栽花，一轉語似空中掛劒。當時若無後語，達磨一宗掃土而盡。諸人要見二老宿麽？寧可截舌，不犯國諱。
真州長蘆真歇清了禪師，左綿雍氏子。襁褓入寺見佛，喜動眉睫，咸異之。年十八，試法華得度。往成都大慈習經論，領大意。出蜀至沔漢，扣丹霞之室。霞問：如何是空劫已前自己？師擬對，霞曰：你閙在，且去。一日登鉢盂峯，豁然契悟，徑歸侍立。霞掌曰：將謂你知有，師欣然拜之。翌日，霞上堂曰：日照孤峯翠，月臨溪水寒。祖師玄妙訣，莫向寸心安。便下座。師直前曰：今日陞座，更瞞某不得也。霞曰：你試舉我今日陞座看。師良久。霞曰：將謂你瞥地。師便出。後游五臺，之京師，浮汴直抵長蘆，謁祖照，一語契投，命爲侍者。踰年分座，未幾照稱疾退閑，命師繼席，學者如歸。建炎末，游四明主補陁。台之天封，閩之雪峯，詔住育王，徙温州龍翔，杭之徑山。慈寧皇太后命開山皐寧崇先。上堂：我於先師一掌下，伎倆俱盡，覓箇開口處不可得。如今還有恁麽快活不徹底漢麽？若無，銜鐵負鞍，各自著便。上堂：久默斯要，不務速説。釋迦老子待要欵曲賣弄，争柰未出母胎，已被人覷破。且道覷破箇甚麽？瞞雪峯不得。上堂：上孤峯頂，過獨木橋，驀直恁麽行，猶是時人脚高脚低處。若見得徹，不出户身徧十方，未入門常在屋裏。其或未然，趁涼般取一轉柴。上堂：道得第一句，不被拄杖子瞞。識得拄杖子，猶是途路中事。作麽生是到地頭一句？上堂：處處覓不得，祇有一處不覔自得。且道是那一處？良久曰：賊身已露。上堂：口邊白醭去，始得入門。通身紅爛去，方知有門裏事。更須知有不出門底。乃曰：唤甚麽作門？僧問：三世諸佛向火焰裏轉大法輪，還端的也無？師大笑曰：我却疑着。曰：和尚爲甚麽却疑著？師曰：野花香滿路，幽鳥不知春。問：不落風彩，還許轉身也無？師曰：石人行處不同功。曰：向上事作麽生？師曰：妙在一漚前，豈容千聖眼。僧禮拜，師曰：祇恐不恁麽。師一日入厨看煮麵次，忽桶底脱，衆皆失聲，曰：可惜許！師曰：桶底脱自合歡喜，因甚麽却煩惱？僧曰：和尚即得。師曰：灼然！可惜許一桶麵。問僧：你死後燒作灰，撒却了向甚麽處去？僧便喝。師曰：好一喝。祇是不得飜欵。僧又喝，師曰：公案未圓，更喝始得。僧無語。師打曰：這死漢。上堂：苔封古徑，不墮虚凝。霧鎖寒林，肯彰風要。鈎針穩密，孰云漁父棲巢。祇麽承當，自是平常快活。還有具透關眼底麽？良久曰：直饒聞早便歸去，争似從來不出門。上堂：乍雨乍晴，乍寒乍熱，山僧底箇，山僧自知。諸人底箇，諸人自説。且道雪峯口除喫飯外，要作甚麽？問僧：琉璃殿上玉女攛梭，明甚麽邊事？曰：回互不當機。師曰：還有斷續也無？曰：古今不曾間。師曰：正當不曾間時如何？僧珍重，便出。上堂，撼拄杖曰：看！看！三千大千世界，一時摇動。雲門大師即得，雪峯則不然。卓拄杖曰：三千大千世界，向甚麽處去？還會麽？不得重梅雨，秋苗争見青？上堂：幻化空身即法身。遂作舞云：見麽見麽？恁麽見得？過橋村酒美。又作舞云：見麽見麽，恁麽不見？隔岸野花香。上堂：還有不被玄妙污染底麽？良久曰：這一點傾四海水，已是洗脱不下。僧問：如何是空劫已前自己？師曰：白馬入蘆花。上堂：窮微喪本，體妙失宗。一句截流，淵玄及盡。是以金針密處，不露光鋩。玉線通時，潛舒異彩。雖然如是，猶是交互雙明。且道巧拙不到，作麽生相委？良久曰：雲蘿秀處青陰合，巖樹高低翠鎖深。上堂：轉功就位，是向去底人，玉韞荆山貴。轉位就功是却來底人，紅爐片雪春。功位俱轉，通身不滯，撒手亡依。石女夜登機，密室無人掃。正恁麽時，絶氣息一句作麽生相委？良久曰：歸根風墮葉，照盡月潭空。師終于皐寧崇先，塔于寺西華桐嵨，謚悟空禪師。
天童正覺禪師明州天童宏智正覺禪師，隰州李氏子。母夢五臺一僧解環與，環其右臂，乃孕。遂齋戒。及生，右臂特起若環狀。七歲，日誦數千言。祖寂，父宗道。久參佛陁遜禪師，嘗指師謂其父曰：此子道韻勝甚，非塵埃中人。苟出家，必爲法器。十一得度於淨明本宗。十四具戒，十八遊方，訣其祖曰：若不發明大事，誓不歸矣。及至汝州香山，成枯木一見，深所器重。一日，聞僧誦蓮經，至父母所生眼，悉見三千界，瞥然有省。即詣丈室陳所悟。山指臺上香合曰：裏面是甚麽物？師曰：是甚麽心行？山曰：汝悟處又作麽生？師以手畫一圓相呈之，復抛向後。山曰：弄泥團漢有甚麽限？師曰：錯。山曰：别見人始得。師應喏喏。即造丹霞，霞問：未暇打得你，且去。霞領大洪，師掌牋記。後命首衆，得法者已數人。四年過圓通，時真歇初住長蘆，遣僧邀至，衆出迎，見其衣舄穿弊，且易之。真歇俾侍者易以新履，師却曰：吾爲鞋來邪？衆聞心服，懇求説法，居第一座。六年出住泗州普照，次補太平圓通能仁及長蘆。天童屋廬湫隘，師至創闢一新，衲子争集。上堂：黄閤簾垂，誰傳家信？紫羅帳合，暗撒真珠。正恁麽時視聽有所不到，言詮有所不及，如何通得箇消息去？夢回夜色依俙曉，笑指家風爛熳春。上堂：心不能緣，口不能議。直饒退步荷擔，切忌當頭觸諱。風月寒清古渡頭，夜船撥轉琉璃地。上堂：空劫有真宗，聲前問已躬。赤窮新活計，清白舊家風。的的三乘外，寥寥一印中。却來行異類，萬派自朝東。上堂：今日是釋迦老子降誕之辰，長蘆不解説禪，與諸人畫箇樣子。祇如在摩耶胎時作麽生？以拂子畫此⊙相，曰：祇如以清淨水，浴金色身時又作麽生？復畫此相，曰：祇如周行七步，目顧四方，指天指地，成道説法，神通變化，智慧辯才，四十九年，三百餘會，説青道黄，指東畫西，入般涅槃時，又作麽生？乃畫此⊕相，復曰：若是具眼衲僧，必也相許。其或未然，一一歷過始得。上堂，僧問：如何是向去底人？師曰：白雲投壑盡，青嶂倚空高。曰：如何是却來底人？師曰：滿頭白髮離巖谷，半夜穿雲入市鄽。曰：如何是不來不去底人？師曰：石女唤回三界夢，木人坐斷六門機。乃曰：句裏明宗則易，宗中辨的則難。良久曰：還會麽？凍雞未報家林曉，隱隱行人過雪山。僧問：一絲不著時如何？師曰：合同船子並頭行。曰：其中事作麽生？師曰：快刀快斧斫不入。問：布袋頭開時如何？師曰：一任填溝塞壑。問：清虚之理畢竟無身時如何？師曰：文彩未痕初，消息難傳際。曰：一步密移玄路轉，通身放下劫壺空。師曰：誕生就父時，合體無遺照。曰：理既如是，事作麽生？師曰：歷歷纔回分化事，十方機應又何妨。曰：恁麽則塵塵皆現本來身去也。師曰：透一切色，超一切心。曰：如理如事又作麽生？師曰：路逢死虵莫打殺，無底籃子盛將歸。曰：入市能長嘯，歸家著短衫。師曰：木人嶺上歌，石女溪邊舞。上堂：諸禪德，吞盡三世佛底人，爲甚麽開口不得？照破四天下底人，爲甚麽合眼不得？許多病痛，與你一時拈却了也。且作麽生得十成通暢去。還會麽？擘開華岳連天色，放出黄河到海聲。師住持以來，受無貪而施無厭。歲艱食，竭己有及贍衆之餘，賴全活者數萬。日常過午不食。紹興丁丑九月，謁郡僚及檀度，次謁越帥趙公令詪，與之言别。十月七日還山，翌日辰巳間，沐浴更衣，端坐告衆。顧侍僧索筆作書遺育王大慧禪師，請主後事。仍書偈曰：夢幻空花，六十七年。白鳥煙没，秋水連天。擲筆而逝。龕留七日，顔貌如生。奉全軀塔于東谷，謚宏智，塔名妙光。
隨州大洪慧照慶預禪師，上堂：進一步踐他國王水草，退一步踏他祖父田園。不進不退，正在死水中。還有出身之路也無？蕭騷晚籟松釵短，游漾春風柳線長。上堂，舉船子囑夾山曰：直須藏身處無蹤跡，無蹤跡處莫藏身。吾在藥山三十年，祇明此事，今時人爲甚麽却造次？丹山無彩鳳，寶殿不留冠。有時憨，有時癡，非我途中争得知。
處州治平湡禪師，上堂：優游實際妙明家，轉步移身指落霞。無限白雲猶不見，夜乘明月出蘆花。
台州天封子歸禪師，上堂，卓拄杖一下，召大衆曰：八萬四千法門，八字打開了也。見得麽？金鳳夜棲無影樹，峯巒纔露海雲遮。
太平州吉祥法宣禪師，僧問：如何是祖師西來意？師曰：久旱無甘雨，田中稻穗枯。曰：意旨如何？師曰：今年米價貴，容易莫嫌麄。
台州護國守昌禪師，上堂，拈拄杖卓曰：三十六旬之開始，七十二候之起元。萬邦迎和氣之時，東帝布生成之令。直得天垂瑞彩，地擁貞祥。微微細雨洗寒空，淡淡春光籠野色。可謂應時納祜，慶無不宜。盡大地人，皆添一歲。敢問諸人，且道那一人年多少？良久曰：千歲老兒顔似玉，萬年童子鬢如絲。
鄧州丹霞普月禪師，上堂：威音已前，誰當辨的？然燈已後，孰是知音？直饒那畔承當，未免打作兩橛。縱向這邊行履，也應未得十全。良由杜口毗耶，已是天機漏洩。任使掩室摩竭，終須縫罅離披。休云體露真常，直是純清絶點。説甚皮膚脱落，自然獨運孤明。雖然似此新鮮，未稱衲僧意氣。直得五眼齊開，三光洞啓，從此竿頭絲線，自然不犯波瀾。須明轉位回機，方解入鄽垂手。所以道，任使板齒生毛，莫教眼睛顧著。認著則空花繚亂，言之則語路參差。既然如是，敢問諸人，不犯鋒鋩一句作麽生道？良久曰：半夜烏龜眼豁開，萬象曉來都一色。
東京妙慧尼慧光淨智禪師，上堂，舉趙州勘婆話，乃曰：趙州舌頭連天，老婆眉光覆地，分明勘破歸來，無限平人瞌睡。
江州圓通青谷真際德止禪師，金紫徐閎中之季子也。世居歷陽。師雙瞳紺碧，神光射人。十歲未知書，多喜睡。其父目爲懵然子。暨成童，强記過人，學文有奇語。弱冠夢異僧授四句偈，已而有以南安巖主像遺之者，即傍所載聰明偈，自是持念不忘。後五年，隨金紫將漕西洛，一夕忽大悟，連作數偈。一曰：不因言句不因人，不因物色不因聲。夜半吹燈方就枕，忽然這裏已天明。每嘯歌自若，衆莫測之。乃力求出家，父弗許，欲以官授之。師曰：某方將脱世網，不著三界，豈復刺頭於利名中邪？請移授從兄珏，遂祝髮受具。未數載名振京師。宣和三年春，徽宗皇帝賜號真際，俾居圓通。上堂：山僧二十年前兩目皆盲，了無所覩。唯是聞人説道，青天之上有大日輪，照三千大千世界，無有不遍之處。籌策萬端，終不能見。二十年後，眼光漸開。又值天色連陰，濃雲亂湧，四方觀察，上下推窮，見雲行時，便於行處作計較；見雲住時，便於住處立箇窠臼。正如是間，忽遇著箇多知漢，問道：莫是要見日輪麽？何不向高山頂上去。山僧却徵他道：那裏是高山頂上？他道：紅塵不到處是。諸仁者，好箇端的消息，還會麽？長連牀上佛陁耶。上堂：昨夜黄面瞿曇，將三千大千世界來一口吞盡，如人飲湯水，蹤跡不留，應時消散。當爾時諸大菩薩、聲聞羅漢、及與一切衆生，盡皆不覺不知，唯有文殊普賢瞥然覷見。雖然得見，渺渺茫茫，恰似向大洋海裏頭出頭没。諸人且道是甚麽消息？若也檢點得破，許他頂門上具一隻眼。示寂闍維，煙氣所及，悉成設利。塔司空山，分窆疊石原。
台州真如道會禪師，上堂：空劫中事，自肯承當。日用全彰，有何滲漏？正好歸家穩坐，任他雪覆青山。不留元字掛懷，誰顧波飜水面？且道正不立玄、偏不附物一句，如何舉似？機絲不掛梭頭事，文彩縱横意自殊。
興國軍智通大死翁景深禪師，台州王氏子。自幼不羣。年十八，依廣度院德芝披剃，始謁淨慈象禪師。一日聞象曰：思而知，慮而解，皆鬼家活計。興不自遏，遂往寶峯求入室。峯曰：直須斷起滅念，向空劫已前掃除玄路，不涉正偏，盡却今時，全身放下，放盡還放，方有自由分。師聞頓領厥旨。峯擊皷告衆曰：深得闡提大死之道，後學宜依之。因號大死翁。建炎改元，開法智通。上堂：來不入門，去不出户。來去無痕，如何提唱？直得古路苔封，𦏪羊絶迹，蒼梧月鏁，丹鳳不棲。所以道，藏身處没蹤跡，没蹤跡處莫藏身。若能如是，去住無依，了無向背，還委悉麽？而今分散如雲鶴，你我相忘觸處玄。僧問：如何是正中偏？師曰：黑面老婆披白練。曰：如何是偏中正？師曰：白頭翁子著皂衫。曰：如何是正中來？師曰：屎裏飜筋斗。曰：如何是兼中至？師曰：雪刃籠身不自傷。曰：如何是兼中到？師曰：崑崙夜裏行。曰：向上還有事也無？師曰：捉得烏龜唤作鱉。曰：乞師再垂方便。師曰：入山逢虎卧，出谷鬼來牽。曰：何得干戈相待？師曰：三兩綫，一斤麻。紹興初，歸住寶藏巖，以事民其服。壬申二月示微恙，乃曰：世緣盡矣。三月十三，爲衆小參，仍説偈曰：不用剃頭，何須澡浴？一堆紅焰，千足萬足。雖然如是，且道向上還有事也無？遂斂目而逝。
衡州華藥智朋禪師，四明黄氏子。依寶峰有年，無省，因爲衆持鉢。峰自題其像曰：雨洗淡紅桃蕚嫩，風摇淺碧柳絲輕。白雲影裏怪石露，綠水光中古木清。噫，你是何人？至焦山，枯木成禪師見之，歎曰：今日方知此老親見先師來。師遂請益其贊。成曰：豈不見法眼拈夾山境話，曰我二十年祇作境會。師即契悟。乃曰：元來恁麽地。成曰：汝作麽生會？師曰：春生夏長，秋收冬藏。成曰：直須保任。師應喏。紹興初，出住華藥、婺之天寧，後遷清涼。上堂：海風吹夢，嶺猿啼月。敢問諸人，是何時節？恁麽會得，無影樹下任遨遊。其或未然，三條椽下，直須打徹。後退居明之瑞巖。建康再以清涼挽之，明守亦勉其行，師不從。作偈送使者曰：相煩專使入煙霞，灰冷無湯不點茶。寄語甬東賢太守，難教枯木再生花。未幾而終。
吉州青原齊禪師，福州陳氏子。二十八辭父兄，從雲蓋智禪師出家，執事首座。座一日秉拂罷，師問曰：某聞首座所説，莫曉其義，伏望慈悲指示。座諄諄誘之，使究無著説這箇法。踰兩日有省，以偈呈曰：説法無如這箇親，十方刹海一微塵。若能於此明真理，大地何曾見一人。座駭然，因語智，得度，徧扣諸方。後至石門，深蒙器可。出住青原僅一紀。示寂日，説偈遺衆曰：昨夜三更過急灘，灘頭雲霧黑漫漫。一條拄杖爲知己，擊碎千關與萬關。
越州天衣法聰禪師，上堂：幽室寒燈不假挑，虚空明月徹雲霄。要知日用常無間，烈焰光中發異苗。因裝普賢大士，開光明次，師登梯，秉筆顧大衆曰：道得即爲下筆。衆無對。師召侍者：與老僧牢扶梯子。遂點之。
遂寧府香山尼佛通禪師，因誦蓮經有省，往見石門，乃曰：成都喫不得也，遂寧喫不得也。一門拈拄杖打出，通忽悟曰：榮者自榮，謝者自謝。秋露春風，好不著便。門拂袖歸方丈，師亦不顧而出。由此道俗景從，得法者衆。
東京華嚴真懿慧蘭禪師，上堂：達磨大師，九年面壁。未開口已前，不妨令人疑著。却被神光座主一覷，脚手忙亂，便道：吾本來兹土，傳法救迷情。一華開五葉，結果自然成。當時若有箇漢，腦後有照破古今底眼目，手中有截斷虚空底鉗鎚，纔見恁麽道，便與驀胷扭住，問他道：一華五葉且拈放一邊，作麽生是你傳底法？待伊開口，便與掀倒禪牀，直饒達磨全機，也倒退三千里。免見千古之下，負累兒孫。華嚴今日，豈可徒然？非唯重整頽綱，且要爲諸人雪屈。遂拈拄杖横按，召大衆曰：達磨大師向甚處去也？擲拄杖，下座。上堂，拈拄杖曰：靈山會上，唤作拈花。少室峯前，名爲得髓。從上古德，祇可傍觀。末代宗師，盡皆拱手。華嚴今日不可逐浪隨波，擬向萬仞峯前點出普天春色。會麽？髑髏無喜識，枯木有龍吟。
西京熊耳慈禪師，上堂：般若無知，應緣而照。山僧今日撒屎撒尿，這邊放，那邊屙。東山西嶺笑呵呵。幸然一片清涼地，剛被熊峯染污他。染污他，莫啾唧，泥牛木馬盡呵叱。過犯彌天且莫論，再得清明又何日？還會麽？來年更有新條在，惱亂春風卒未休。
隨州大洪慶顯禪師，僧問：須菩提巖中宴坐，帝釋雨華。和尚新據洪峯，有何祥瑞？師曰：鐵牛耕破扶桑國，迸出金烏照海門。曰：未審是何宗旨？師曰：熨斗煎茶銚不同。
越州天章樞禪師，上堂召大衆曰：春將至，歲已暮。思量古往今來，祇是箇般調度。凝眸昔日家風，下足舊時岐路。勸君休莫莽鹵，眨上眉毛須薦取。東村王老笑呵呵，此道今人棄如土。
明州天童宗珏禪師，僧問：如何是道？師曰：十字街頭休斫額。上堂：劫前運步，世外横身。妙契不可以意到，真證不可以言傳。直得虚静斂氛，白雲向寒巖而斷。靈光破暗，明月隨夜船而來。正恁麽時作麽生履踐？偏正不曾離本位，縱横那涉語因緣。
真州長蘆妙覺慧悟禪師，上堂：盡大地是箇解脱門，把手拽不肯入。雪峯老漢抑逼人作麽？既到這裏，爲甚麽鼻孔在别人手裏？良久曰：貪觀天上月，失却手中橈。僧問：鴈過長空，影沉寒水。鴈無遺蹤之意，水無沉影之心。還端的也無？師曰：蘆花兩岸雪，江水一天秋。曰：便恁麽去時如何？師曰：鴈過長空聻！僧擬議，師曰：靈利衲子。
福州龜山義初禪師，上堂：久默斯要，不務速説。釋迦老子寐語作麽？我今爲汝保任，斯事終不虚也。大似壓良爲賤。既不恁麽，畢竟如何？白雲籠嶽頂，翠色轉崔嵬。
建康保寧興譽禪師，上堂：步入道場，影涵宗鑑。粲粲星羅霽夜，英英花吐春時。木人密運化機，絲毫不爽。石女全提空印，文彩未彰。且道不一不異，無去無來，合作麽生體悉？的的縱横皆妙用，阿儂元不異中來。
真州北山法通禪師，上堂：吞盡三世底，爲甚麽開口不得？照破四天下底，爲甚麽開眼不得？作麽生得十成通暢去。金針雙鏁備，叶露隱全該。僧問：斷言語，絶思惟處，乞師指示。師曰：滴水不入石。
明州雪竇聞庵嗣宗禪師，徽州陳氏子。幼業經圓具，依妙湛慧禪師。詰問次，釋然契悟。慧以麈尾拂付之。後謁宏智，蒙印可，其道愈尊。出住普照、善權、翠巖、雪竇。上堂：人人有箇鼻孔，唯有善權無鼻孔。爲甚麽無？二十年前被人掣落了也。人人有兩箇眼睛，唯有善權無眼睛。爲甚麽無？被人木槵子换了也。人人有箇髑髏，唯有善權無髑髏。爲甚麽無？借人作屎杓了也。遂召大衆曰：鼻孔又無，眼睛又無，髑髏又無。諸人還識善權麽？若也不識，是諸人埋没善權。其或未然，更聽一頌：澗底泥牛金貼面，山頭石女著真紅。繫驢橛上生芝草，不是雲靄香爐峯。上堂：翠巖不是不説，祇爲無箇時節。今朝快便難逢，一句爲君剖決。露柱本是木頭，秤鎚祇是生鐵。諸人若到諸方，莫道山僧饒舌。僧問：蓮花未出水時如何？師曰：没却你鼻孔。曰：出水後如何？師曰：穿著你眼睛。曰：如何是正法眼？師曰：烏豆。問：如何是君？師曰：磨礱三尺劒，待斬不平人。曰：如何是臣？師曰：白雲閑不徹，流水太忙生。曰：如何是君臣道合？師曰：雲行雨施，月皎星輝。問：如何是正中偏？師曰：菱花未照前。曰：如何是偏中正師曰：團圝無少剩。曰：如何是正中來？師曰：徧界絶纖埃。曰：如何是兼中至？師曰：齧鏃功前戲。曰：如何是兼中到？師曰：十道不通耗。問：如何是轉功就位？師曰：撒手無依全體現，扁舟漁父宿蘆花。曰：如何是轉位就功？師曰：半夜嶺頭風月静，一聲高樹老猿啼。曰：如何是功位齊彰？師曰：出門不踏來時路，滿目飛塵絶點埃。曰：如何是功位俱隱？師曰：泥牛飲盡澄潭月，石馬加鞭不轉頭。師終于本山，塔全身寺之西南隅。
常州善權法智禪師，陝府柏氏子。壯於西京聖果寺祝髮。習華嚴，弃謁南陽謹，次參大洪智，踰十年無所證。後於宏智言下豁然。出居善權，次遷金粟。上堂：明月高懸未照前，雪眉人凭玉欄干。夜深雨過風雷息，客散雲樓酒椀乾。上堂：三界無法，何處求心？驚虵入草，飛鳥出林。雨過山堂秋夜静，市聲終不到孤岑。
杭州淨慈自得慧暉禪師，會稽張氏子。幼依澄照道凝，染削進具。甫二十，扣真歇於長蘆，微有所證。旋里謁宏智，智舉當明中有暗，不以暗相遇。當暗中有明，不以明相覩問之，語不契。初夜定，回往聖僧前燒香，而宏智適至。師見之，頓明前話。次日入室，智舉堪嗟去日顔如玉，却歎回時鬢似霜詰之。師曰：其入離，其出微。自爾問答無滯，智許爲室中真子。紹興丁巳開法補陁，徙萬壽及吉祥、雪竇。淳熙三年，勑補淨慈。上堂：朔風凜凜掃寒林，葉落歸根露赤心。萬派朝宗船到岸，六窗虚映芥投針。本成現，莫他尋，性地閑閑耀古今。户外凍消春色動，四山渾作木龍吟。上堂：釋迦老子，窮理盡性，金口敷宣，一代時教。珠回玉轉，被人唤作拭不淨故紙。達磨祖師，以一乘法直指單傳，面壁九年，不立文字，被人唤作壁觀婆羅門。且道作麽生行履，免被傍人指注去？衲帔蒙頭萬事休，此時山僧都不會。上堂：巢知風，穴知雨。甜者甜兮苦者苦。不須計較作思量，五五從來二十五。萬般施設到平常，此是叢林飽參句。諸人還委悉麽？野老不知堯舜力，鼕鼕打鼓祭江神。上堂：谷之神，樞之要。裏許旁參，回途得妙。雲雖動而常閑，月雖晦而彌照。賓主交參，正偏兼到。十洲春盡花凋殘，珊瑚樹林日杲杲。僧問：如何是正中偏？師曰：昨夜三更星滿天。曰：如何是偏中正？師曰：白雲籠嶽頂，終不露崔嵬。曰：如何是正中來？師曰：莫謂鯤鯨無羽翼，今日親從鳥道來。曰：如何是兼中至？師曰：應無跡，用無痕。曰：如何是兼中到？師曰：石人衫子破，大地没人縫。上堂：皮膚脱落絶方隅，明了身心一物無。妙入道寰深静處，玉人端馭白牛車。妙明田地，達者還稀。識情不到，唯證方知。白雲兒靈靈自照，青山父卓卓常存。機分頂後光，智契劫前眼。所以道新豐路兮峻仍皾，新豐洞兮湛然沃。登者登兮不動摇，游者游兮莫怱速。亭堂雖有到人稀，林泉不長尋常木。諸禪德，向上一著尊貴難明。琉璃殿上不稱尊，翡翠簾前還合伴。正與麽時，針線貫通，真宗不墜。合作麽生施設？滿頭白髮離巖谷，半夜穿雲入市鄽。上堂，舉傅大士法身頌云：空手把鋤頭，步行騎水牛。人從橋上過，橋流水不流。雲門大師道，諸人東來西來，南來北來，各各騎一頭水牯牛來。然雖如是，千頭萬頭，秪要識取這一頭。師曰：雲門尋常乾爆爆地，錐劄不入。到這裏，也解拖泥帶水。諸人祇今要見這一頭麽？天色稍寒，各自歸堂。上堂，舉風幡話。師曰：風幡動處著得箇眼，即是上座。風幡動處失却箇眼，即是風幡。其或未然。不是風幡不是心，衲僧徒自强錐針，巖房雨過昬煙淨，卧聽涼風生竹林。七年秋，退歸雪竇。十年仲冬二十九日中夜，沐浴而逝。窆全身於明覺塔右。
明州瑞巖石窻法恭禪師，郡之奉化林氏子。於棲真院下髮受具，往延慶講下。一夕，誦法華至父母所生眼，悉見三千界時，聞風刺㯶櫚葉聲，忽然有省，弃依天童，始明大旨。凡當世弘法者，悉往咨決。出住能仁光孝瑞巖。上堂：春風楊柳眉，春禽弄百舌。一片祖師心，兩處俱漏泄。不動步還家，習漏頓消滅。暗投玉線芒，曉貫金針穴。深固實幽遠，無人孰辨别。慚愧可憐生，頭頭皆合轍。不念阿彌陁，南無乾屎橛。無智癡人前，第一不得説。上堂：見得徹，用時親，相逢盡是箇中人。望空雨寶休誇富，無地容錐未是貧。踏著秤鎚硬似鐵，八兩元來是半斤。上堂，舉世尊生下，指天指地公案，頌曰：五天一隻蓬蒿箭，攪動支那百萬兵。不得雲門行正令，幾乎錯認定盤星。
襄州石門清涼法真禪師，劒門人也。上堂：柳色含煙，春光逈秀。一峯孤峻，萬卉争芳。白雲淡泞已無心，滿目青山元不動。漁翁垂釣，一溪寒雪未曾消。野渡無人，萬古碧潭清似鏡。賓中有主，拄杖横挑日月輪。主中有賓，踏破草鞋赤脚走。直得賓主互顯，殺活自由。理事混融，正偏不滯。入荒田不揀，信手拈來草。且道如何委悉？塵中雖有隱身術，争似全身入帝鄉。
明州光孝了堂思徹禪師，上堂：羊頭車子推明月，没底船兒載曉風。一句頓超情量外，道無南北與西東。所以劫前消息，非口耳之所傳；格外真規，豈思量之能解？須知佛佛祖祖，了無一法爲人。子子孫孫，直下全身荷負。既已萬機寢削，自然一糝不留。湛湛之波，碧水冷涵於秋色。靈靈之照，霽天淨洗於冰輪。宛轉旁參，叶通兼帶。夢手推開玉户，飜身撥動機輪。正令纔行，又見一陽萌動。化工密運，俄驚三世變遷。雖則默爾無言，争柰熾然常説。無遷無變，今朝拈置一邊。有故有新，且道如何話會。諸人還委悉麽？羣陰消剝盡，來日是書雲。
隨州大洪法爲禪師，天台鮑氏子。上堂：法身無相，不可以音聲求。妙道亡言，豈可以文字會？縱使超佛越祖，猶落階梯。直饒説妙談玄，終挂唇齒。須是功勳不犯，影跡不留，枯木寒巖，更無津潤，幻人木馬，情識皆空，方能垂手入鄽，轉身異類。不見道，無漏國中留不住，却來煙塢卧寒沙。
真州長蘆琳禪師，上堂拈拄杖曰：其宗也離心意識，其旨也超去來今。離心意識，故品萬類不見差殊。超去來今，故盡十方更無滲漏。當頭不犯，徹底無依。悟向眹兆未生已前，用在功勳不犯之處。平常活計，不用躊蹰。擬議之間，即没交涉。
臨江軍慧力悟禪師，上堂：一切聲，是佛聲，簷前雨滴響泠泠。一切色，是佛色，覿面相呈諱不得。便恁麽，若爲明，碧天雲外月華清。
福州雪峯慧深首座，示衆：未得入頭應切切，入頭已得須教徹。雖然得入本無無，莫守無無無間歇。大洪聞之，乃曰：深兄説禪若此，惜福緣不勝耳。一日普説罷，揮偈辭衆，以筆一拍而化。
江州東林通理禪師，上堂：峯頭駕鐵船，三更日輪杲。心閑不自明，落葉知誰掃？等閑摘箇鄭州梨，放手元是青州棗。
蘇州慧日法安禪師，本郡人。僧問：如何是和尚爲人一句？師曰：狗走抖擻口。曰：意旨如何？師曰：猴愁摟摗頭。
温州護國欽禪師，上堂：有句無句，明來暗去。活捉生擒，捷書露布。如藤倚樹，物以類聚。海外人參，蜀中綿附。樹倒藤枯，切忌名模。句歸何處，囌嚧囌嚧。呵呵大笑，破鏡不照。大地茫茫，一任𨁝跳。
無爲軍吉祥元實禪師，高郵人。自到天衣，蚤夜精勤，脇不至席。一日，偶失笑喧衆，衣擯之。中夜宿田里，覩星月粲然，有省。曉歸趨方丈，衣見乃問：洞山五位君臣，如何話會？師曰：我這裏一位也無。衣令參堂，謂侍僧曰：這漢却有箇見處，柰不識宗旨何？入室次，衣預令行者五人，分序而立。師至俱召，實上座。師於是密契奥旨。述偈曰：一位纔彰五位分，君臣叶處紫雲屯。夜明簾卷無私照，金殿重重顯至尊。衣稱善，後住吉祥。
舒州投子道宣禪師，久侍天衣，無所契。衣叱之，師忘寢食者月餘。一夕，聞巡更鈴聲，忽猛省曰：住！住！一聲直透青霄路，寒潭月皎有誰知，泥牛觸折珊瑚樹。衣聞，命職藏司。住後，凡有所問，以拂子作摇鈴勢。
明州雪竇智鑒禪師，滁州吴氏子。兒時母與洗手瘍，因曰：是甚麽？對曰：我手似佛手。長失恃怙，依真歇於長蘆。大休首衆即器之。後遯象山，百怪不能惑。深夜開悟，求證於延壽，然後見大休。住後，上堂：世尊有密語，迦葉不覆藏。一夜落花雨，滿城流水香。
越州超化藻禪師，開爐上堂：雪滿寒牎，燒盡丹霞木佛。氷交野渡，凍殺陝府鐵牛。直得寒灰發燄，片雪不留。任運縱横，現成受用。諸禪德要會麽？衲帔蒙頭坐，冷煖了無知。
泰州廣福微庵道勤禪師，本郡俞氏子。上堂，舉：僧問同安：如何是和尚家風？同安曰：金雞抱子歸霄漢，玉兔懷胎入紫微。曰：忽遇客來，將何祇待？同安曰：金果早朝猿摘去，玉華晚後鳳銜來。師曰：廣福即不然。有問如何是和尚家風？祇向他道，翠竹叢邊歌欸乃，碧巖深處卧煙蘿。忽遇客來，將何祇待？没底籃兒盛皓月，無心盌子貯清風。
韶州雲門山光奉院文偃禪師，嘉興人也。姓張氏，幼依空王寺志澄律師出家。敏質生知，慧辯天縱。及長，落髮禀具於毗陵壇，侍澄數年，探窮律部。以己事未明，往參睦州。州纔見來，便閉却門。師乃扣門，州曰：誰？師曰：某甲。州曰：作甚麽？師曰：己事未明，乞師指示。州開門一見便閉却。師如是連三日扣門，至第三日，州開門，師乃拶入，州便擒住曰：道！道！師擬議，州便推出曰：秦時𨍏轢鑽。遂掩門，損師一足。師從此悟入。州指見雪峰，師到雪峰莊，見一僧迺問：上座今日上山去那！僧曰：是。師曰：寄一則因緣，問堂頭和尚，祇是不得道是别人語。僧曰：得。師曰：上座到山中見和尚上堂，衆纔集便出，握腕立地曰：這老漢項上鐵枷，何不脱却？其僧一依師教。雪峰見這僧與麽道，便下座攔胷把住曰：速道！速道！僧無對。峰拓開曰：不是汝語。僧曰：是某甲語。峰曰：侍者將繩棒來。僧曰：不是某語，是莊上一浙中上座教某甲來道。峰曰：大衆去莊上迎取五百人善知識來。師次日上雪峰，峰纔見便曰：因甚麽得到與麽地！師乃低頭，從兹契合。温研積稔，密以宗印授焉。師出嶺，徧謁諸方，覈窮殊軌，鋒辯險絶，世所盛聞。後抵靈樹，冥符知聖禪師接首座之説。初，知聖住靈樹二十年，不請首座。常云：我首座生也，我首座牧牛也，我首座行脚也。一日，令擊鐘三門外接首座。衆出迓，師果至。直請入首座寮，解包。後廣主命師出世靈樹。開堂日，主親臨曰：弟子請益。師曰：目前無異路。師乃曰：莫道今日謾諸人好！抑不得已向諸人前作一場狼籍。忽遇明眼人，見成一場笑具，如今避不得也。且問你諸人從上來有甚事？欠少甚麽？向你道無事，已是相埋没也。雖然如是，也須到這田地始得。亦莫趁口快亂問，自己心裏黑漫漫地。明朝後日，大有事在。你若根思遲回，且向古人建化門庭東覷西覷，看是箇甚麽道理？你欲得會麽？都緣是你自家無量劫來妄想濃厚，一期聞人説著，便生疑心。問佛問法，問向上向下，求覓解會，轉没交涉。擬心卽差，况復有言有句，莫是不擬心是麽？莫錯會好。更有甚麽事？珍重！
上堂：我事不獲已，向你諸人道，直下無事，早是相埋没了也。更欲踏步向前，尋言逐句，求覓解會。千差萬别，廣設問難。贏得一場口滑，去道轉遠，有甚麽休歇時？此事若在言語上，三乘十二分教豈是無言語？因甚麽更道教外别傳？若從學解機智得，祇如十地聖人，説法如雲如雨，猶被呵責，見性如隔羅縠。以此故知一切有心，天地懸殊。雖然如此，若是得底人，道火不能燒口，終日説事，未嘗挂著唇齒，未嘗道著一字。終日著衣喫飯，未嘗觸著一粒米，挂一縷絲。雖然如此，猶是門庭之説也。須是實得恁麽，始得。若約衲僧門下，句裏呈機，徒勞佇思。直饒一句下承當得，猶是瞌睡漢。時有僧問：如何是一句？師曰：舉。上堂：三乘十二分教，横説竪説，天下老和尚縱横十字説，與我拈針鋒許説底道理來，看恁麽道，早是作死馬醫。雖然如此，且有幾箇到此境界。不敢望汝言中有響，句裏藏鋒，瞬目千差，風恬浪静。伏惟尚饗！僧來參，師乃拈起袈裟曰：汝若道得，落我袈裟圈䙡裏。汝若道不得，又在鬼窟裏坐，作麽生？自代曰：某甲無氣力。師一日打椎曰：妙喜世界百雜碎，拓鉢向湖南城裏喫粥飯去來。
上堂：諸兄弟盡是諸方參尋知識，决擇生死，到處豈無尊宿垂慈方便之詞？還有透不得底句麽，出來舉看，待老漢與你大家商量。有麽有麽？時有僧出，擬伸問次，師曰：去去西天路，迢迢十萬餘。便下座。舉：世尊初生下，一手指天，一手指地，周行七步，目顧四方。云：天上天下，唯我獨尊。師曰：我當時若見，一棒打殺與狗子喫却，貴圖天下太平。師在文德殿赴齋，有鞠常侍問：靈樹果子熟也未？師曰：甚麽年中得信道生。僧問：如何是西來意？師曰：山河大地。曰：向上更有事也無？師曰：有。曰：如何是向上事？師曰：釋迦老子在西天，文殊菩薩居東土。問：如何是雲門山？師曰：庚峰定穴。問：如何是大修行人？師曰：一榼在手。上堂，因聞鐘聲，乃曰：世界與麽廣闊，爲甚麽鐘聲披七條？問：一生積惡不知善，一生積善不知惡。此意如何？師曰：燭。問：如何是和尚非時爲人一句？師曰：早朝牽犂，晚間拽杷。舉雪峰云：三世諸佛向火燄上轉大法輪。師曰：火燄爲三世諸佛説法，三世諸佛立地聽。
上堂：舉一則語，教汝直下承當，早是撒屎著汝頭上也。直饒拈一毫頭，盡大地一時明得，也是剜肉作瘡。雖然如此，汝亦須是實到這箇田地，始得。若未切，不得掠虚，却須退步向自己根脚下推尋，看是箇甚麽道理？實無絲毫許與汝作解會，與汝作疑惑。况汝等各各當人有一段事，大用現前，更不煩汝一毫頭氣力，便與祖佛無别。自是汝諸人信根淺薄，惡業濃厚，突然起得許多頭角，擔鉢囊，千鄉萬里受屈作麽？且汝諸人有甚麽不足處？大丈夫漢阿誰無分，獨自承當得，猶不著便，不可受人欺謾，取人處分。纔見老和尚開口，便好把特石驀口塞，便是屎上青蠅相似，鬭唼將去，三箇五箇，聚頭商量，苦屈兄弟。古德一期，爲汝諸人不奈何，所以方便垂一言半句，通汝入路。知是般事拈放一邊，自著些子筋骨。豈不是有少許相親處？快與快與，時不待人。出息不保入息，更有甚麽身心别處閑用？切須在意。珍重！
上堂：盡乾坤一時將來著汝眼睫上，你諸人聞恁麽道，不敢望你出來，性燥把老漢打一摑，且緩緩子細看，是有是無，是箇甚麽道理，直饒你向這裏明得。若遇衲僧門下，好槌折脚。若是箇人，聞説道甚麽處，有老宿出世，便好驀面唾污我耳目。汝若不是箇手脚，纔聞人舉，便承當得，早落第二機也。汝不看他德山和尚纔見僧入門，拽杖便趁，睦州和尚纔見僧入門來，便云見成公案，放汝三十棒。自餘之輩，合作麽生？若是一般掠虚漢，食人涎唾，記得一堆一擔骨董，到處馳騁。驢唇馬嘴，誇我解問十轉五轉話。饒你從朝問到夜，論劫恁麽，還曾夢見麽？甚麽處是與人著力處？似這般底，有人屈衲僧齋，也道得飯喫，有甚堪共語處？他日閻羅王面前，不取汝口解説。諸兄弟若是得底人，他家依衆遣日。若也未得，切莫容易過時，大須子細。古人大有葛藤相爲處，祇如雪峰道，盡大地是汝自己；夾山道，百草頭上薦取老僧，閙市裏識取天子；洛浦云，一塵纔起，大地全收，一毛頭師子全身，揔是汝把取飜覆思量，看日久歲深，自然有箇入路。此事無汝替代處，莫非各在當人分上。老和尚出世，祇爲汝證明。汝若有少許來由，亦昧汝不得。若實未得方便，撥汝卽不可。兄弟一等是踏破草鞋，抛却師長父母行脚，直須著些子精彩始得。若未有箇入頭處，遇著本色齩𧳯狗手脚，不惜性命，入泥入水相爲。有可齩嚼，眨上眉毛，高挂鉢囊，拗折拄杖。十年二十年，辦取徹頭，莫愁不成辦。直是今生不得徹頭，來生亦不失人身。向此門中亦乃省力，不虚孤負平生，亦不孤負師長父母、十方施主。直須在意，莫空遊州獵縣，横擔拄杖，一千里二千里，走這邊經冬，那邊過夏，好山好水堪取性，多齋供，易得衣鉢，苦屈苦屈，圖他一粒米，失却半年糧。如此行脚，有甚麽利益？信心檀越，把菜粒米，作麽生消得？直須自看，無人替代。時不待人，忽然一日眼光落地，到前頭將甚麽抵擬？莫一似落湯螃蠏，手脚忙亂，無汝掠虚説大話處。莫將等閑空過時光，一失人身，萬劫不復。不是小事，莫據目前。俗人尚道：朝聞道，夕死可矣。况我沙門，合履踐箇甚麽事？大須努力，珍重！
僧問靈樹：如何是祖師西來意？樹默然。遷化後，門人立行狀碑，欲入此語。問師曰：先師默然處如何上碑？師對曰：師上堂，佛法也太煞有，祇是舌頭短。良久曰：長也。普請般柴次，師遂拈一片抛下曰：一大藏教，祇説這箇。見僧量米次，問：米籮裏有多少達磨眼睛？僧無對。師代曰：斗量不盡。上堂：人人自有光明在，看時不見暗昏昏，作麽生是諸人自己光明？自代曰：厨庫三門。又曰：好事不如無。示衆：古德道，藥病相治，盡大地是藥，那箇是你自己？乃曰：遇賤卽貴。僧曰：乞師指示。師拍手一下，拈拄杖曰：接取拄杖子。僧接得，拗作兩橛。師曰：直饒恁麽，也好與三十棒。上堂：一言纔舉，千車同轍。該括微塵，猶是化門之説。若是衲僧，合作麽生？若將佛意祖意，這裏商量，曹溪一路平沉。還有人道得麽？道得底出來。僧問：如何是超佛越祖之談？師曰：餬餅。曰：這裏有甚麽交涉？師曰：灼然！有甚麽交涉。乃曰：汝等諸人没可作了，見人道著祖意，便問超佛越祖之談。汝且唤甚麽作佛，唤甚麽作祖？且説超佛越祖底道理看。問箇出三界，汝把將三界來，看有甚麽見聞覺知隔礙著汝？有甚麽聲塵色法與汝可了，了箇甚麽椀？以那箇爲差殊之見？他古聖不奈何，横身爲物，道箇舉體全真，物物覿體不可得。我向汝道，直下有甚麽事，早是相埋没了也。汝若實未有入頭處，且獨自參詳，除却著衣喫飯，屙屎送尿，更有甚麽事？無端起得如許多般妄想作甚麽？更有一般底如等閑相似，聚頭學得箇古人話路，識性記持，妄想卜度，道我會佛法了也。祇管説葛藤，取性過時，更嫌不稱意。千鄉萬里，抛却父母師長，作這去就，這般打野榸漢，有甚麽死急。行脚去。以拄杖趂下。
上堂：故知時運澆漓，代干像季，近日師僧北去言禮文殊，南去謂遊衡嶽，恁麽行脚，名字比丘，徒消信施。苦哉！苦哉！問著黑漆相似，祇管取性過時。設有三箇兩箇狂學多聞，記持話路，到處覓相似語句，印可老宿，輕忽上流，作薄福業，他日閻羅王釘釘之時，莫道無人向你説。若是初心後學，直須擺動精神，莫空記人説處，多虚不如少實，向後祇是自賺。有甚麽事，近前。上堂，衆集，師以拄杖指面前曰：乾坤大地，微塵諸佛揔在裏許争佛法，覓勝負，還有人諫得麽？若無人諫得，待老漢與你諫看。僧曰：請和尚諫。師曰：這野狐精。上堂拈拄杖曰：天親菩薩無端變作一條楖栗杖。乃畫一畫曰：塵沙諸佛盡在這裏葛藤。便下座。上堂：我看汝諸人，二三機中尚不能搆得，空披衲衣何益？汝還會麽？我與汝註破，久後到諸方，若見老宿舉一指，竪一拂子，云是禪是道？拽拄杖打破頭便行。若不如此，盡落天魔眷屬，壞滅吾宗。汝若實不會，且向葛藤社裏看。我尋常向汝道，微塵刹土中，三世諸佛，西天二十八祖，唐土六祖，盡在拄杖頭上説法。神通變現，聲應十方，一任縱横。汝還會麽？若不會，且莫掠虚。然雖如此，且諦當實見也未？直饒到此田地，也未夢見衲僧沙彌在。三家村裏，不逢一人。驀拈拄杖畫一畫，曰：揔在這裏。又畫一畫曰：揔從這裏出去也。珍重！
師一日以手入木師子口，叫曰：齩殺我也，相救！上堂：聞聲悟道，見色明心。遂舉起手曰：觀世音菩薩，將錢買餬餅。放下手曰：元來祇是饅頭。上堂：乾坤之内，宇宙之間，中有一寶，秘在形山。拈燈籠向佛殿裏，將三門來燈籠上，作麽生？自代曰：逐物意移。又曰：雲起雷興。示衆曰：十五日已前不問汝，十五日已後道將一句來。衆無對。自代曰：日日是好日。上堂，拈拄杖曰：凡夫實謂之有，二乘析謂之無，圓覺謂之幻有，菩薩當體卽空。衲僧家見拄杖便唤作拄杖。行但行，坐但坐，不得動著。僧問：如何是佛法大意？師曰：春來草自青。問：新到甚處人？曰：新羅。師曰：將甚麽過海？曰：草賊大敗。師引手曰：爲甚麽在我這裏？曰：恰是。師曰：一任𨁝跳。僧無對。問：牛頭未見四祖時如何？師曰：家家觀世音。曰：見後如何？師曰：火裏蝍蟟吞大蟲。問：如何是雲門一曲？師曰：臘月二十五。曰：唱者如何？師曰：且緩緩。問：如何是雪嶺泥牛吼？師曰：山河走。曰：如何是雲門木馬嘶？師曰：天地黑。問：從上來事，請師提綱。師曰：朝看東南，暮看西北。曰：便恁麽會時如何？師曰：東家點燈，西家暗坐。問：十二時中，如何卽得不空過？師曰：向甚麽處著此一問？曰：學人不會，請師舉。師曰：將筆硯來。僧乃取筆硯來，師作一頌曰：舉不顧，卽差互。擬思量，何劫悟？問：如何是學人自己？師曰：遊山翫水。曰：如何是和尚自己？師曰：賴遇維那不在。問：一口吞盡時如何？師曰：我在你肚裏？曰：和尚爲甚麽在學人肚裏？師曰：還我話頭來。問：如何是道？師曰：去。曰：學人不會，請師道。師曰：闍黎公驗分明，何在重判？問：生死到來，如何排遣？師展手曰：還我生死來。問：父母不聽，不得出家，如何得出家？師曰：淺。曰：學人不會。師曰：深。問：如何是學人自己？師曰：怕我不知。問：萬機喪盡時如何？師曰：與我拈佛殿來，與汝商量。曰：豈關他事？師喝曰：這掠虚漢！
問：樹凋葉落時如何？師曰：體露金風。問：如何是佛？師曰：乾屎橛。問：如何是諸佛出身處？師曰：東山水上行。問：古人面壁，意旨如何？師曰：念七。問：如何是祖師西來意？師曰：日裏看山。師問僧：近離甚麽處？曰：南嶽。師曰：我不曾與人葛藤。近前來！僧近前，師曰：去。僧問：如何是和尚家風？師曰：有讀書人來報。問：如何是透法身句？師曰：北斗裏藏身。問：如何是西來意？師曰：久雨不晴。又曰：粥飯氣。問：承古有言，牛頭横説竪説，猶未知有向上關棙子。如何是向上關棙子？師曰：東山西嶺青。問：如何是端坐念實相？師曰：河裏失錢河裏摝。上堂：函蓋乾坤，目機銖兩，不涉世緣。作麽生承當？衆無對。自代曰：一鏃破三關。僧問：如何是雲門劒？師曰祖。問：如何是玄中的？師曰：𡎺。問：如何是吹毛劒？師曰：骼。又曰：胔。問：如何是正法眼？師曰：普。問：如何是啐啄機？師曰：響。問：如何是雲門一路？師曰：親。問：殺父殺母，向佛前懺悔。殺佛殺祖，向甚麽處懺悔？師曰：露。問：鑿壁偷光時如何？師曰：恰。問：三身中那身説法？師曰：要。問：承古有言，了卽業障本來空，未了應須償宿債。未審二祖是了未了？師曰：確。師垂語曰：會佛法如河沙，百草頭上道將一句來？自代云：俱。僧問：如何是一代時教？師曰：對一説。問：不是目前機，亦非目前事時如何？師曰：倒一説。問：如何是法身向上事？師曰：向上與汝道卽不難，作麽生會法身？曰：請和尚鑒。師曰：鑒卽且置，作麽生會法身？曰：與麽與麽。師曰：這箇是長連牀上學得底，我且問你，法身還解喫飯麽？僧無對。
師問嶺中順維那：古人竪起拂子，放下拂子，意旨如何？順曰：拂前見，拂後見。師曰：如是，如是。師後却舉問僧：汝道當初諾伊，不諾伊？僧無對。師曰：可知禮也。問：僧甚處來？曰：禮塔來。師曰：謔我。曰：實禮塔來。師曰：五戒也不持。師嘗舉馬太師道：一切語言是提婆宗，以這箇爲主。乃曰：好語，秪是無人問我。時有僧問：如何是提婆宗？師曰：西天九十六種，你是最下種。問僧：近離甚處？曰：西禪。師曰：西禪近日有何言句？僧展兩手，師打一掌。僧曰：某甲話在。師却展兩手，僧無語，師又打。師舉臨濟三句語問塔主：祇如塔中和尚得第幾句？主無對。師曰：你問我。主便問，師曰：不快卽道。主曰：作麽生是不快卽道？師曰：一不成，二不是。問直歲：甚處去來？曰：刈茆來。師曰：刈得幾箇祖師？曰：三百箇。師曰：朝打三千，暮打八百。東家杓柄長，西家杓柄短。又作麽生？歲無語，師便打。僧問：秋初夏末，前程若有人問，作麽生秪對？師曰：大衆退後。曰：未審過在甚麽處？師曰：還我九十日飯錢來。有講僧參經時乃曰：未到雲門時，恰似初生月。及乎到後，曲彎彎地。師得知乃召問：是你道否？曰：是。師曰：甚好。吾問汝：作麽生是初生月？僧乃斫額作望月勢。師曰：你如此，已後失却目在。僧經旬日復來，師又問：你還會也未？曰：未會。師曰：你問我。僧便問：如何是初生月？師曰：曲彎彎地。僧罔措，後果然失目。
上堂：諸和尚子莫妄想，天是天，地是地，山是山，水是水，僧是僧，俗是俗。良久曰：與我拈案山來。僧便問：學人見山是山、水是水時如何？師曰：三門爲甚麽騎佛殿，從這裏過？曰：恁麽則不妄想去也。師曰：還我話頭來。上堂：你若不相當，且覓箇入頭處。微塵諸佛在你舌頭上，三藏聖教在你脚跟底。不如悟去好！還有悟得底麽？出來對衆道看。示衆：盡十方世界，乾坤大地，以拄杖畫云：百雜碎。三乘十二分教，達磨西來，放過卽不可；若不放過，不消一喝。示衆：真空不壞有，真空不異色。僧便問：作麽生是真空？師曰：還聞鐘聲麽？曰：此是鐘聲。師曰：驢年夢見麽？上堂：平地上死人無數，過得荆棘林者是好手。時有僧出，曰：與麽，則堂中第一座有長處也。師曰：蘇嚕蘇嚕。瑫長老舉菩薩手中赤幡，問師：作麽生？師曰：你是無禮漢。瑫曰：作麽生無禮？師曰：是你外道奴也作不得。僧問：佛法如水中月，是否？師曰：清波無透路。曰：和尚從何得？師曰：再問復何來？曰：正與麽時如何？師曰：重疊關山路。上堂，拈拄杖曰：拄杖子化爲龍，吞却乾坤了也。山河大地，甚處得來？師有偈曰：不露風骨句，未語先分付。進步口喃喃，知君大罔措。示衆：大用現前，不存軌則。時有僧問：如何是大用現前？師拈起拄杖，高聲唱曰：釋迦老子來也！
上堂：要識祖師麽？以拄杖指曰：祖師在你頭上𨁝跳。要識祖師眼睛麽？在你脚跟下。又曰：這箇是祭鬼神茶飯。雖然如此，鬼神也無厭足。示衆：一人因説得悟，一人因唤得悟，一人聞舉便回去。你道便回去意作麽生？復曰：也好與三十棒。上堂：光不透脱，有兩般病。一切處不明，面前有物是一。又透得一切法空，隱隱地似有箇物相似，亦是光不透脱。又法身亦有兩般病，得到法身，爲法執不忘，己見猶存，坐在法身邊是一。直饒透得法身去，放過卽不可。子細點檢將來，有甚麽氣息，亦是病。問僧：光明寂照遍河沙，豈不是張拙秀才語？曰：是。師曰：話墮也。僧問：如何是法身？師曰：六不收。問：不起一念，還有過也無？師曰：須彌山。問：如何是清淨法身？師曰：花藥欄。曰：便恁麽去時如何？師曰：金毛師子。問：如何是塵塵三昧？師曰：鉢裏飯，桶裏水。問：一言道盡時如何？師曰：裂破。問：如何是佛法大意？師曰：面南看北斗。問：一切智通無障礙時如何？師曰：掃地潑水相公來。
師到天童，童曰：你還定當得麽？師曰：和尚道甚麽？童曰：不會則目前包裹。師曰：會則目前包裹。師到曹山，見示衆云：諸方盡把格則，何不與他道却，令他不疑去。師問：密密處爲甚麽不知有？山曰：祇爲密密，所以不知有。師曰：此人如何親近？山曰：莫向密密處親近。師曰：不向密密處親近時如何？山曰：始解親近。師應喏喏。師到鵝湖，聞上堂曰：莫道未了底人，長時浮逼逼地，設使了得底，明明得知有去處，尚乃浮逼逼地。師下問首座：適來和尚意作麽生？曰：浮逼逼地。師曰：首座久在此住，頭白齒黄，作這箇語話？曰：上座又作麽生？師曰：要道卽得，見卽便見。若不見，莫亂道。曰：祇如道浮逼逼地，又作麽生？師曰：頭上著枷，脚下著杻。曰：與麽則無佛法也。師曰：此是文殊普賢大人境界。僧舉灌溪上堂，曰：十方無壁落，四面亦無門。淨躶躶，赤灑灑，没可把。師曰：舉卽易，出也大難。曰：上座不肯和尚與麽道那？師曰：你適來與麽舉那！曰：是。師曰：你驢年夢見灌溪？曰：某甲話在。師曰：我問你，十方無壁落，四面亦無門。你道大梵天王與帝釋天商量甚麽事？曰：豈干他事！師喝曰：逐隊喫飯漢。
師到江州，有陳尚書者請齋。纔見便問：儒書中卽不問，三乘十二分教自有座主，作麽生是衲僧行脚事？師曰：曾問幾人來？書曰：卽今問上座。師曰：卽今且置，作麽生是教意？書曰：黄卷赤軸。師曰：這箇是文字語言，作麽生是教意？書曰：口欲談而辭喪，心欲緣而慮忘。師曰：口欲談而辭喪，爲對有言。心欲緣而慮忘，爲對妄想。作麽生是教意？書無語。師曰：見説尚書看法華經，是否？書曰：是。師曰：經中道，一切治生産業，皆與實相不相違背。且道非非想天，有幾人退位？書無語。師曰：尚書且莫草草。三經五論，師僧抛却，特入叢林。十年二十年，尚不奈何。尚書又争得會？書禮拜曰：某甲罪過。師唱道：靈樹雲門，凡三十載。機緣語句，備載廣録。以乾和七年己酉四月十日，順寂。塔全身於方丈。後十七載，示夢阮紹莊曰：與吾寄語秀華宫使特進李托，奏請開塔。遂致奉勑迎請内庭供養，逾月方還。因改寺爲大覺，謚大慈雲匡真弘明禪師韶州白雲子祥實性大師，初住慈光院，廣主召入府説法。時有僧問：覺華纔綻，正遇明時。不昧宗風，乞師方便。師曰：我王有令。問：祖意教意，是同是别？師曰：不别。曰：恁麽則同也。師曰：不妨領話。問：諸佛出世，普徧大千。白雲一會，如何舉揚？師曰：賺却幾人來？曰：恁麽則四衆何依？師曰：没交涉。問：卽心卽佛，示誨之辭。不涉前言，如何指教？師曰：東西且置，南北作麽生？問：如何是和尚家風？師曰：石橋那畔有，這邊無。會麽？曰：不會。師曰：且作丁公吟。問：衣到六祖，爲甚麽不傳？師曰：海晏河清。問：從上宗乘，如何舉揚？師曰：今日未喫茶。上堂：諸人會麽？但向街頭市尾、屠兒魁劊、地獄鑊湯處會取？若恁麽會得，堪與人天爲師。若向衲僧門下，天地懸殊。更有一般底，祇向長連牀上作好人去。汝道此兩般人，那箇有長處？無事，珍重！問僧：甚麽處來？曰：雲門來。師曰：裏許有多少水牛？曰：一箇兩箇。師曰：好水牛。問僧：不壞假名，而談實相。作麽生？僧指倚子曰：這箇是倚子。師以手撥倚曰：與我將鞋袋來。僧無對。師曰：這虚頭漢。師將示滅，白衆曰：某甲雖提祖印，未盡其中事。諸仁者且道其中事作麽生？莫是無邊中間内外已否？若如是會，卽大地如鋪沙。良久曰：去此卽他方相見。言訖而寂。
鼎州德山緣密圓明禪師，上堂：僧堂前事，時人知有。佛殿後事作麽生？上堂：我有三句語示汝諸人：一句函蓋乾坤，一句截斷衆流，一句隨波逐浪。作麽生辨？若辨得出，有參學分；若辨不出，長安路上輥輥地。僧問：如何是透法身句？師曰：三尺杖子攪黄河。問：百花未發時如何？師曰：黄河渾底流。曰：發後如何？師曰：幡竿頭指天。問：不犯辭鋒時如何？師曰：天台南嶽。曰：便恁麽去時如何？師曰：江西湖南。問：佛未出世時如何？師曰：河裏盡是木頭船。曰：出世後如何？師曰：這頭蹋著那頭掀。上堂：與麽來者，現成公案。不與麽來者，垛生招箭。揔不與麽來者，徐六擔板，迅速鋒鋩，猶是鈍漢。萬里無雲，青天猶在。上堂：但參活句，莫參死句。活句下薦得，永劫無滯。一塵一佛國，一葉一釋迦，是死句。揚眉瞬目，舉指竪拂，是死句。山河大地，更無誵訛，是死句。時有僧問：如何是活句？師曰：波斯仰面看。曰：恁麽則不謬去也。師便打，上堂，舉臨濟示衆曰：恁麽來者，恰似失却。不恁麽來者，無繩自縛。十二時中，莫亂斟酌。會與不會，都盧是錯。分明與麽道，一任天下人貶剝。師曰：古鏡闊一丈，屋梁長三尺。是汝鉢盂鐼子闊多少？上堂：俱胝和尚，凡有扣問，祇竪一指。寒則普天寒，熱則普天熱。僧問：己事未明，如何辨得？師曰：須彌山頂上。曰：便恁麽去時如何？師曰：脚下水淺深。問：達磨未來時如何？師曰：千年松倒挂。曰：來後如何？師曰：金剛努起拳。問：師未出世時如何？師曰：佛殿正南開。曰：出世後如何？師曰：白雲山上起。曰：出與未出，還分不分？師曰：静處薩婆訶。問：如何是和尚家風？師曰：南山起雲，北山下雨。問：如何是應用之機？師喝，僧曰：祇這箇，爲復别有？師便打。問：大用現前，不存軌則時如何？師曰：黑地打破甕。僧退步，師便打。問：佛未出世時如何？師曰：猢猻繫露柱。曰：出世後如何？師曰：猢猻入布袋。問：文殊與維摩對談何事？師曰：并汝三人，無繩自縛。問：如何是佛？師曰：滿目荒榛。曰：學人不會。師曰：勞而無功。問：盡大地致一問不得時如何？師曰：話墮也。曰：大衆揔見。師便打。問：無蹤無跡是甚麽人行履？師曰：偷牛賊。問：𦏪羊未挂角時如何？師曰：獵屎狗。曰：挂後如何？師曰：獵屎狗。問：牛頭未見四祖時如何？師曰：秋來黄葉落。曰：見後如何？師曰：春來草自青。
岳州巴陵新開院顥鑒禪師，初到雲門，門曰：雪峰和尚道，開却門達磨來也。我問你作麽生？師曰：築著和尚鼻孔。門曰：地神惡發，把須彌山一摑𨁝跳上梵天，拶破帝釋鼻孔，你爲甚麽向日本國裏藏身？師曰：和尚莫瞞人好。門曰：築著老僧鼻孔，又作麽生？師無語。門曰：將知你祇是學語之流。師住後，更不作法嗣書，祇將三轉語上雲門。僧問：如何是道？師曰：明眼人落井。問：如何是吹毛劒？師曰：珊瑚枝枝撐著月。問：如何是提婆宗？師曰：銀椀裏盛雪。門曰：他後老僧忌日，祇消舉此三轉語，足以報恩。自後忌辰，果如所囑。僧問：祖意教意，是同是别？師曰：雞寒上樹，鴨寒下水。問：三乘十二分教卽不疑，如何是宗門中事？師曰：不是衲僧分上事。曰：如何是衲僧分上事？師曰：貪觀白浪，失却手橈。問僧：遊山來，爲佛法來？曰：清平世界，説甚麽佛法？師曰：好箇無事禪客。曰：早是多事了也。師曰：上座去年在此過夏了。曰：不曾。師曰：與麽，則先來不相識。下去，師將拂子遺僧。僧曰：本來清淨，用拂子作甚麽？師曰：既知清淨，切勿忘却。
隨州雙泉山師寬明教禪師，上堂，舉拂子曰：這箇接中下之人。時有僧問：上上人來時如何？師曰：打鼓爲三軍。問：向上宗乘如何舉唱？師曰：不敢。曰：恁麽則含生有望？師曰：脚下水深淺？問：凡有言句，盡落有無，不落有無時如何？師曰：東弗于逮。曰：這箇猶落有無？師曰：支過雪山西。僧問洞山初和尚：如何是佛？山曰：麻三斤。師聞之，乃曰：向南有竹，向北有木。問：不可以智知，不可以識識時如何？師曰：不入這箇野狐羣隊。問：如何是定？師曰：鰕跳不出斗。曰：如何出得去？師曰：南山起雲，北山下雨。問：北斗裏藏身，意旨如何？師曰：雞寒上樹，鴨寒下水。問：竪起杖子，意旨如何？師曰：一葉落知天下秋。師遊山回，首座同衆出接，座曰：和尚遊山，巇嶮不易！師提起拄杖曰：全得這箇力。座乃奪却，師放身便倒。大衆皆進前扶起，師拈拄杖，一時趁散。回顧侍者曰：向道全得這箇力。師一日訪白兆，兆曰：老僧有箇木魚頌。師曰：請舉看。兆曰：伏惟爛木一橛，佛與衆生不别。若以杖子擊著，直得聖凡路絶。師曰：此頌有成褫無成褫？兆曰：無成褫。師曰：佛與衆生不别。聻！侍僧救曰：有成褫。師曰：直得聖凡路絶。聻！當時白兆一衆失色。僧問：新年頭還有佛法也無？師曰：無。曰：日日是好日，年年是好年。爲甚却無？師曰：張公喫酒李公醉。僧曰：老老大大，龍頭蛇尾。師曰：明教今日失利。
益州青城香林院澄遠禪師，漢州綿竹人，姓上官。在衆日，普請鉏草次，有一僧曰：看！俗家失火。師曰：那裏火？曰：不見那！師曰：不見。曰：這瞎漢。是時一衆皆言遠上座敗闕。後明教寬聞舉，嘆曰：須是我遠兄始得。住後，僧問：美味醍醐，爲甚麽變成毒藥？師曰：導江紙貴。問：見色便見心時如何？師曰：適來甚麽處去來？曰：心境俱忘時如何？師曰：開眼坐睡。問：北斗裏藏身，意旨如何？師曰：月似彎弓，少雨多風。問：如何是諸佛心？師曰：清則始終清。曰：如何領會？師曰：莫受人謾好！問：如何是祖師西來意？師曰：踏步者誰？問：如何是和尚妙藥？師曰：不離衆味。曰：喫者如何？師曰：唼㗖看。問：如何是室内一盌燈？師曰：三人證龜成鼈。問：如何是衲下事？師曰：臘月火燒山。問：大衆雲集，請師施設。師曰：三不待兩。問：如何是學人時中事？師曰：恰恰。問：如何是玄？師曰：今日來，明日去。曰：如何是玄中玄？師曰：長連牀上。問：如何是香林一脉泉？師曰：念無間斷。曰：飲者如何？師曰：隨方斗秤。問：如何是衲僧正眼？師曰：不分别。曰：照用事如何？師曰：行路人失脚。問：萬機俱泯迹，方識本來人時如何？師曰：清機自顯。曰：恁麽則不别人？師曰：方見本來人。問：魚游陸地時如何？師曰：發言必有後救。曰：却下碧潭時如何？師曰：頭重尾輕。問：但有言句盡是賓，如何是主？師曰：長安城裏。曰：如何領會？師曰：千家萬户。問：如何是西來的的意？師曰：坐久成勞。曰：便回轉時如何？師曰：墮落深坑。問：如何是無縫塔？師曰：合掌當胷。曰：如何是塔中人？師曰：露也。問：教法未來時如何？師曰：閻羅天子。曰：來後如何？師曰：大宋國裏。問：一子出家，九族解脱。目連爲甚麽母入地獄？師曰：確。問：如何是平常心？師曰：早朝不審。晚後珍重！
上堂：是汝諸人，盡是擔鉢囊，向外行脚。還識得性也未？若識得，試出來道看。若識不得，祇是被人熱謾將去。且問汝諸人，是汝參學日久，用心掃地煎茶，遊山玩水，汝且釘釘，唤甚麽作自性？諸人且道，始終不變不異，無高無下，無好無醜，不生不滅，究竟歸於何處？諸人還知得下落所在也未？若於這裏知得所在，是諸佛解脱法門，悟道見性，始終不疑不慮，一任横行，一切人不奈汝何。出言吐氣，實有來處。如人買田，須是收得元本契書，若不得他元本契書，終是不穩。遮莫經官判狀，亦是不得。其奈不收得元本契書，終是被人奪却。汝等諸人，參禪學道，亦復如是。還有人收得元本契書麽？試拈出看。汝且唤甚麽作元本契書？諸人試道看。若是靈利底，纔聞與麽説著，便知去處。若不知去處，向外邊學得千般巧妙，記持解會，口似傾河，終不究竟，與汝自己天地差殊。且去衣鉢下體當尋覓看。若有箇見處，上來這裏道看，老僧與汝證明。若覓不得，且依行隊去。將示寂，辭知府宋公璫曰：老僧行脚去。通判曰：這僧風狂，八十歲行脚去那裏？宋曰：大善知識，去住自由。師謂衆曰：老僧四十年，方打成一片。言訖而逝，塔于本山。
襄州洞山守初宗慧禪師，初參雲門。門問：近離甚處？師曰：查渡。門曰：夏在甚處？師曰：湖南報慈。曰：幾時離彼？師曰：八月二十五。門曰：放汝三頓棒。師至明日，却上問訊：昨日蒙和尚放三頓棒，不知過在甚麽處？門曰：飯袋子，江西湖南便恁麽去？師於言下大悟。遂曰：他後向無人煙處，不蓄一粒米，不種一莖菜，接待十方往來，盡與伊抽釘拔楔，拈却灸脂帽子，脱却鶻臭布衫，教伊洒洒地，作箇無事衲僧，豈不快哉！門曰：你身如椰子大，開得如許大口。師便禮拜。
住後上堂：言無展事，語不投機，承言者喪，滯句者迷。還得麽？你衲僧分上，到這裏須具擇法眼始得。祇如洞山恁麽道，也有一場過。且道過在甚麽處？僧問：迢迢一路時如何？師曰：天晴不肯去，直待雨淋頭。曰：諸聖作麽生？師曰：入泥入水。問：心未生時，法在甚麽處？師曰：風吹荷葉動，决定有魚行。問：師登師子座，請師唱道情。師曰：晴乾開水道，無事設曹司。曰：恁麽則謝師指示。師曰：賣鞋老婆脚䟐趚。問：如何是三寶？師曰：商量不下。問：如何是無縫塔？師曰：十字街頭石師子。問僧：甚處來？曰：汝州。師曰：此去多少？曰：七百里。師曰：踏破幾緉草鞋？曰：三緉。師曰：甚處得錢買？曰：打笠子。師曰：參堂去。僧應喏。問：如何是免得生死底法？師曰：見之不取，思之三年。僧問：離却心機意識，請師一句。師曰：道士著黄甕裏坐。問：非時親覲，請師一句。師曰：對衆怎生舉？曰：據現定舉。師曰：放汝三十棒。曰：過在甚麽處？師曰：罪不重科。問：如何是佛？師曰：麻三斤。問：蓮華未出水時如何？師曰：楚山頭倒卓。曰：出水後如何？師曰：漢水正東流。問：如何是吹毛劒？師曰：金州客。曰：用者如何？師曰：伏惟尚饗。
問：車住牛不住時如何？師曰：用駕車漢作麽？問：如何是衲僧分上事？師曰：雲裏楚山頭，决定多風雨。問：海竭人亡時如何？師曰：難得。曰：便恁麽去時如何？師曰：雲在青天水在瓶。問：文殊普賢來參時如何？師曰：趁向水牯牛欄裏著。曰：和尚入地獄如箭射。師曰：全憑子力。問：如何是正法眼？師曰：紙撚無油。問：牛頭未見四祖時如何？師曰：楖栗木拄杖。曰：見後如何？師曰：竇入布衫。問：如何是佛？師曰：灼然諦當。問：萬緣俱息，意旨如何？師曰：甕裏石人賣棗圈。問：如何是洞山劒？師曰：作麽？曰：學人要知。師曰：罪過。問：乾坤休著意，宇宙不留心。學人祇恁麽，師又作麽生？師曰：峴山亭起霧，灘峻不留船。問：大衆雲臻，請師撮其樞要，略舉大綱。師曰：水上浮漚呈五色，海底蝦蟇叫月明。問：正當恁麽時？文殊普賢在甚麽處？師曰：長者八十一，其樹不生耳。曰：意旨如何？師曰：一則不成，二則不是。
洪州泐潭道謙禪師，僧問：如何是泐潭家風？師曰：闍黎到來幾日也？問：但有纖毫卽是塵，不有時作麽生？師以手掩兩目。問：當陽舉唱，誰是聞者？師曰：老僧不患耳聾。問：悟本無門，如何得入？師曰：阿誰教汝恁麽問？
金陵奉先深禪師，江南主請開堂，纔升座，維那白槌曰：法筵龍象衆，當觀第一義。師便曰：果然不識，鈍置殺人。時有僧出，問：如何是第一義？師曰：賴遇適來道了也。曰：如何領會？師曰：速禮三拜。復曰：大衆且道，鈍置落在阿誰分上？師同明和尚在衆時，聞僧問法眼：如何是色？眼竪起拂子。或曰雞冠花，或曰貼肉汗衫，二人特往請益。問曰：承聞和尚有三種色語，是否？眼曰：是。師曰：鷂子過新羅。便歸衆。時李王在座下，不肯，乃白法眼曰：寡人來日致茶筵，請二人重新問話。明日茶罷，備綵一箱，劒一口，謂二師曰：上座若問話得是，奉賞雜綵一箱。若問不是，祇賜一劒。法眼陞座，師復出問：今日奉敕問話，師還許也無？眼曰：許。曰：鷂子過新羅。捧綵便行，大衆一時散去。時法燈作維那，乃鳴鐘集衆，僧堂前勘師。衆集，燈問：承聞二上座久在雲門，有甚奇特因緣？舉一兩則來商量看。師曰：古人道：白鷺下田千點雪，黄鸎上樹一枝花。維那作麽生商量？燈擬議，師打一座具便歸衆。師同明和尚到淮河，見人牽網，有魚從網透出。師曰：明兄俊哉！一似箇衲僧相似。明曰：雖然如此，争如當初不撞入網羅好！師曰：明兄你欠悟在。明至中夜，方省。
隨州雙泉郁禪師，僧問：如何是第一句？師曰：回頭終不顧。曰：如何是第二句？師曰：未語先分付。曰：如何是第三句？師曰：連根猶帶苦。上堂：初祖不虚傳，二祖不虚受。彼彼大丈夫，因甚麽到恁麽地？便下座。後住舒州海會，僧問：如何是舒州境？師曰：浣水逆流山露骨。曰：如何是境中人？師曰：地有毒蛇沙有虱。
韶州披雲智寂禪師，僧問：如何是披雲境？師曰：白日没閑人。問：如何是不遷義？師曰：山高不礙白雲飛。問：以字不成，八字不是，未審是甚麽字？師曰：聽老僧一偈：以字不是八不成。森羅萬象此中明。直饒巧説千般妙，不是謳阿不是經。問：如何是色空？師曰：拾取落花生舊枝。問：如何是一塵？師曰：滿目是青山。問：如何是毗盧藏中有大經卷？師曰：拈不得。曰：爲甚拈不得？師曰：特地却成愁。
韶州舜峰義韶禪師，僧問：正法無言時如何？師曰：言。曰：學人不會，乞師端的。師曰：兩重公案。曰：豈無方便？師曰：無禮難容。問：祖意教意，是同是别？師曰：日出東方月落西。僧正到方丈，曰：方丈得恁麽黑！師曰：老鼠窟。正曰：放猫兒入好。師曰：試放看。正無對。師拊掌笑。師與老宿渡江次，師取錢與渡子，宿曰：囊中若有青銅片。師揖曰：長老莫笑。
南嶽般若寺啟柔禪師，僧問：西天以䗶人爲驗，此土如何？師曰：新羅人草鞋。問：如何是千聖同歸底道理？師曰：未達苦空境，無人不歎嗟。上堂，衆聞板聲集。師因示偈曰：妙哉三下板，知識盡來參。既善分時節，吾今不再三。便下座。
潞府妙勝臻禪師，僧問：金粟如來爲甚麽却降釋迦會裏？師曰：香山南，雪山北。曰：南贍部洲事又作麽生？師曰：黄河水急浪花麤。問：如何是向上一路？師曰：一條濟水貫新羅。
饒州薦福承古禪師，操行高潔，禀性虚明。參大光敬玄禪師，乃曰：祇是箇草裏漢。遂參福嚴雅和尚，又曰：祇是箇脱灑衲僧。由是終日默然，深究先德洪規。一日覽雲門語，忽然發悟。自此韜藏，不求名聞。棲止雲居弘覺禪師塔所，四方學者奔湊，因稱古塔主也。景祐四年，范公仲淹出守鄱陽，聞師道德，請居薦福，開闡宗風。僧問：大善知識，將何爲人？師曰：莫。曰：恁麽則有問有荅去也。師曰：莫。問：青青翠竹，盡是真如；鬱鬱黄花，無非般若。如何是般若？師曰：黄泉無老少。曰：春來草自青。師曰：聲名不朽。曰：若然者，碧眼胡僧也皺眉。師曰：退後三步。僧曰：苦。師乃吽吽！問：臨濟舉拂，學人舉拳，是同是别？師曰：訛言亂衆。曰：恁麽則依令而行也。師曰：天涯海角。問：一喝分賓主，照用一時行，此意如何？師曰：乾柴濕茭。僧便喝。師曰：紅燄炎天。上堂：夫出家者爲無爲法，無爲法中無利益，無功德。近來出家人，貪著福慧，與道全乖。若爲福慧，須至明心；若要達道，無汝用心處。所以常勸諸人，莫學佛法，但自休心。利根者畫時解脱，鈍根者或三五年，遠不過十年。若不悟去，老僧與你入拔舌地獄。參！
金陵清涼智明禪師，江南主請師上堂，小長老問：凡有言句，盡落方便。不落方便，請師速道。師曰：國主在此，不敢無禮。
潭州南臺道遵法雲禪師，上堂：從上宗乘，合作麽生提綱？合作麽生言論？佛法兩字當得麽？真如解脱當得麽？雖然如是，細不通風，大通車馬。若約理化門中，一言纔啓，震動乾坤。山河大地，海晏河清。三世諸佛，説法現前。於此明得，古佛殿前，同登彼岸。無事，珍重！問：如何是祖師西來意？師曰：下坡不走。問：牛頭未見四祖時如何？師曰：著衣喫飯。曰：見後如何？師曰：鉢盂掛壁上。問：如何是真如含一切？師曰：分明。曰：爲甚麽有利鈍？師曰：四天打鼓，樓上擊鐘。問：如何是南臺境？師曰：金剛手指天。問：如何是色空？師曰：道士著真紅。問：十二時中，時時不離時如何？師曰：諦。
韶州雙峰竟欽禪師，益州人也。開堂日，雲門和尚躬臨證明。僧問：如何是佛法大意？師曰：日出方知天下朗，無油那點佛前燈。問：如何是雙峰境？師曰：夜聽水流庵後竹，晝看雲起面前山。問：如何是和尚爲人一句？師曰：因風吹火。上堂：進一步則迷理，退一步則失事，饒你一向兀然去，又同無情。僧問：如何得不同無情去？師曰：動轉施爲。曰：如何得不迷理失事去？師曰：進一步，退一步。僧作禮。師曰：向來有人恁麽會？老僧不肯伊。曰：請師直指。師便打出。問：如何是正法眼？師曰：山河大地。問：如何是法王劔？師曰：鈆刀徒逞，不若龍泉。曰：用者如何？師曰：藏鋒猶不許，露刃更何堪！問：賓頭盧應供四天下，還得徧也無？師曰：如月入水。問：如何是用而不雜？師曰：明月堂前垂玉露，水晶殿裏璨真珠。有行者問：某甲遇賊來時，若殺卽違佛教，不殺又違王敕。未審師意如何？師曰：官不容針，私通車馬。廣主嘗親問法要，錫慧真廣悟號。將示寂，告門人曰：吾不久去世，汝可就山頂預修墳塔。洎工畢，以聞。師曰：後日子時行矣。及期，會雲門爽和尚等七人夜話。侍者報三更也。師索香焚之，合掌而逝。
韶州資福詮禪師，僧問：不問宗乘，請師心印。師曰：不荅這話。曰：爲甚麽不荅？師曰：不副前言。問：覿面難逢處，如何顧鑒咦。乞師垂半偈，免使後人疑。師曰：鋒前一句超調御，擬問如何歷劫違。曰：恁麽則東山西嶺時人知有，未審資福庭前誰家風月？師曰：且領前話。
廣州黄雲元禪師，初開堂日，以手拊繩牀曰：諸人還識廣大須彌之座也無？若不識，老僧陞座去也。師便坐。僧問：如何是大漢國境？師曰：歌謡滿路。上堂：古人道，觸目未曾無，臨機何不道？山僧卽不然，觸目未曾無，臨機道甚麽？珍重！
廣州龍境倫禪師，開堂陞座，提起拂子曰：還會麽？若會，頭上更增頭，若不會，斷頭取活。僧問：如何是龍境家風？師曰：豺狼虎豹。問：如何是佛？師曰：勤耕田。曰：學人不會。師曰：早收禾。問僧：甚麽處來？曰：黄雲來。師曰：作麽生是黄雲郎當媚癡抹躂爲人一句？僧無對。示衆曰：作麽生是長連牀上取性一句？道將來！
韶州雲門山爽禪師，上堂，僧問：如何是佛？師曰：聖躬萬歲。問：如何是透法身句？師曰：銀香臺上生蘿蔔。
韶州白雲聞禪師，上堂良久，僧出問：白雲一路，全因今日。師曰：不是！不是！曰：和尚又如何？師曰：白雲一路，草深一丈。便下座。問：擬伸一問，師還荅否？師曰：皂莢樹頭懸，風吹曲不成。問：受施主供養，將何報荅？師曰：作牛作馬。
韶州淨法禪想章禪師，廣主問：如何是禪？師乃良久。主罔測，因署其號。僧問：日月重明時如何？師曰：日月雖明，不鑒覆盆之下。問：既是金山，爲甚麽鑿石？師曰：金山鑿石。問：如何是道？師曰：迢迢十萬餘。
韶州温門山滿禪師，僧問：如何是佛？師曰：胷題卍字。曰：如何是祖？師曰：不遊西土。有人指壁上畫問：既是千尺松，爲甚麽却在屋下？師曰：芥子納須彌作麽生？問：隔牆見角，便知是牛時如何？師便打。問：如何是和尚家風？師曰：汝曾讀書麽？問：太子初生爲甚麽不識父母？師曰：迥然尊貴。
黄州大容諲禪師，僧問：如何是大容水？師曰：還我一滴來。問：當來彌勒下生時如何？師曰：慈氏宫中三春草。問：如何是真空？師曰：拈却拒陽著。曰：如何是妙用？師乃握拳。僧曰：真空妙用，相去幾何？師以手撥之。問：長蛇偃月卽不問，匹馬單槍時如何？師曰：麻江橋下，會麽？曰：不會。師曰：聖壽寺前。問：既是大容，爲甚麽趁出僧？師曰：大海不容塵，小溪多搕𢶍。問：如何是古佛一路？師指地，僧曰：不問這箇。師曰：去。師與一老宿相期他往，偶因事不去。宿曰：佛無二言。師曰：法無一向。
廣州羅山崇禪師，僧問：如何是大漢國境？師曰：玉狗吠時天未曉，金雞啼處五更初。問：丹霞訪居士，女子不攜籃時如何？師曰：也要到這裏一轉。問：如何是羅山境？師曰：布水千尋。
韶州雲門常實禪師，上堂：至道無難，唯嫌揀擇。還有揀擇者麽？時有僧問：十方國土中，唯有一乘法。如何是一乘法？師曰：日月分明。曰：學人不會。師曰：清風滿路。
郢州林谿竟脱禪師，僧問：如何是法身？師曰：四海五湖賓。曰：如何是透法身句？師曰：明眼人笑汝。問：如何是本來人？師曰：風吹滿面塵。問：牛頭未見四祖時如何？師曰：富貴多賓客。曰：見後如何？師曰：貧窮絶往還。問：如何是佛？師曰：十字路頭。曰：如何是法？師曰：三家村裏。曰：佛之與法，是一是二？師曰：露柱渡三江，猶懷感恨長。問：如何是無縫塔？師曰：復州城。曰：如何是塔中人？師曰：龍興寺。
韶州廣悟禪師，僧問：如何是和尚爲人一句？師曰：因風吹火。
廣州華嚴慧禪師，僧問：承古有言，妄心無處卽菩提。正當妄時，還有菩提也無？師曰：來音已照。曰：不會。師曰：妄心無處卽菩提。
韶州長樂山政禪師，僧問：祖師心印，何人提掇？師曰：石人妙手在。曰：學人還有分也無？師曰：木人整不齊。
英州觀音和尚，因穿井次，僧問：井深多少？師曰：没汝鼻孔。問：牛頭未見四祖時如何？師曰：英州觀音。曰：見後如何？師曰：英州觀音。問：如何是觀音妙智力？師曰：風射破牕鳴。
韶州林泉和尚，僧問：如何是林泉主？師曰：巖下白石。曰：如何是林泉家風？師曰：迎賓待客。問：如何是道？師曰：迢迢。曰：便恁麽領會時如何？師曰：久久忘緣者，寧懷去住情。
韶州雲門煦禪師，僧問：如何是祖師西來意？師曰：卽今是甚麽意？僧曰：恰是。師便喝。
瑞州黄檗法濟禪師，僧問：如何是和尚家風？師曰：與天下人作牓樣。問：如何是佛？師曰：眉麤眼大。上堂，良久曰：若識得黄檗帳子，平生行脚事畢。珍重！
信州康國耀禪師，僧問：文殊與維摩對談何事？師曰：汝向髑髏後會，始得。曰：古人道，髑髏裏薦取又如何？師曰：汝還薦得麽？曰：恁麽則遠人得遇於師去也。師曰：莫謾語。
谷山豐禪師潭州谷山豐禪師，僧問：師唱誰家曲？宗風嗣阿誰？師曰：雪嶺梅花綻，雲洞老僧驚。上堂：駿馬機前異，遊人肘後懸。既參雲外客，試爲老僧看。時有僧纔出，師便打。曰：何不早出頭來！便下座。
羅漢匡果禪師穎州羅漢匡果禪師，僧問：如何是吹毛劔？師曰：了。問：和尚百年後，忽有人問向甚麽處去，如何酬對？師曰：久後遇作家，分明舉似。曰：誰是知音者？師曰：知音者卽不恁麽問。問：鑿壁偷光時如何？師曰：錯。曰：争奈苦志專心。師曰：錯！錯！
滄谿璘禪師鼎州滄谿璘禪師，僧問：是法住法位，世間相常住，雲門和尚向甚麽處去也？師曰：見麽？曰：錯。師曰：錯！錯！問：如何是西來意？師曰：不錯。師因事示頌曰：天地之前徑，時人莫彊移。箇中生解會，眉上更安眉。
洞山清稟禪師瑞州洞山清稟禪師，泉州李氏子。參雲門，門問：今日離甚處？曰：慧林。門舉拄杖曰：慧林大師恁麽去，汝見麽？曰：深領此問。門顧左右微笑而已。師自此入室印悟。金陵主請居光睦，未幾命入澄心堂，集諸方語要，經十稔迎住洞山。開堂日，維那白槌曰：法筵龍象衆，當觀第一義。師曰：好箇消息，祇恐錯會。時有僧問：雲門一曲師親唱，今日新豐事若何？師曰：也要道却。
北禪寂禪師蘄州北禪悟通寂禪師，上堂，拈拄杖曰：過去、未來、現在三世諸佛微塵菩薩，一時在拄杖頭上轉大法輪，盡向諸人鼻孔裏過。還見麽？若見，與我拈將來。若不見，大似立地死漢。良久曰：風恬浪静，不如歸堂。問僧：甚處來？曰：黄州。師曰：夏在甚處？曰：資福。師曰：福將何資？曰：兩重公案。師曰：争奈在北禪手裏。曰：在手裏卽收取。師便打。僧不甘，師隨後趁出。問：如何是佛？師曰：對面千里。
天王永平禪師廬州南天王永平禪師，僧問：如何是西來意？師曰：不撒沙。問：如何是南天王境？師曰：一任觀看。曰：如何是境中人？師曰：且領前話。問：久戰沙場，爲甚麽功名不就？師曰：祇爲眠霜卧雪深。曰：恁麽則罷息干戈，束手歸朝去也。師曰：指揮使未到你在。
永安朗禪師湖南永安朗禪師，僧問：如何是洞陽家風？師曰：入門便見。曰：如何是入門便見？師曰：客是主人相師。問：如何是至極之談？師曰：愛别離苦。
湘潭明照禪師湖南湘潭明照禪師，僧問：如何是湘潭境？師曰：山連大嶽，水接瀟湘。曰：如何是境中人？師曰：便合知時。問：如何是佛法大意？師曰：百惑謾勞神。
青城乘禪師西川青城大面山乘禪師，僧問：如何是相輪峰？師曰：直聳煙嵐際。曰：向上事如何？師曰：入地三尺五。問：如何是佛法大意？師曰：興義門前鼕鼕鼓。曰：學人不會。師曰：朝打三千，暮打八百。
普通封禪師興元府普通封禪師，僧問：今日一會，何似靈山？師曰：震動乾坤。問：如何是普通境？師曰：庭前有竹三冬秀，户内無燈午夜明。
淨源真禪師韶州燈峰淨源真禪師，上堂：古人道，山河大地普真如。大衆若得真如，卽隱却山河大地。若不得，卽違古人至言。衆中道得者出來道看。若道不得，不如各自歸堂。珍重！僧問：達磨未來時如何？師曰：三家村裏，兩兩三三。曰：來後如何？師曰：千斜不如一直。問：諸法寂滅相卽不問，如何是世間相？師曰：真不掩假。問：如何是和尚爲人一句？師曰：不著力。
大梵圓禪師韶州大梵圓禪師，因見聖僧，乃問僧：此箇聖僧年多少？僧曰：恰共和尚同年。師喝曰：這竭斗不易道得。
藥山圓光禪師澧州藥山圓光禪師，僧問：藥嶠燈聯，師當第幾？師曰：相逢盡道休官去，林下何曾見一人？問：水陸不涉者，師還接否？師曰：蘇嚕蘇嚕。師問新到：南來北來？曰：北來。師曰：不落言詮，速道！速道！曰：某甲是福建道人，善會鄉談。師曰：參衆去。僧曰：灼然。師曰：更𨁝跳便打。問：如何是祖師西來意？師曰：道甚麽！
鵝湖雲震禪師信州鵝湖雲震禪師，僧問：如何是佛？師曰：闍黎不是問僧：近離甚處？曰：兩浙。師曰：還將得吹毛劔來否？僧展兩手。師曰：將謂是箇爛柯仙，元來却是摴蒲漢。問：如何是鵝湖家風？師曰：客是主人相師。曰：恁麽則謝師周旋去也。師曰：難下陳蕃之榻。
開先清耀禪師廬山開先清耀禪師，僧問：如何是燈燈不絶？師曰：青楊飜遞植。曰：學人不會。師曰：無根樹下唱虚名。問：披雲一句師親唱，長慶今朝事若何？師曰：家家觀世音。問：如何是披雲境？師曰：一缾淥水安牕下，便當生涯度幾秋。曰：如何是長慶境？師曰：堂裏老僧頭雪白。曰：二境同歸，應當别理。師曰：在處得人疑。問：古澗寒泉，誰人能到？師曰：乾。曰：恁麽則到也。師曰：深多少。
奉國清海禪師襄州奉國清海禪師，僧問：青青翠竹，盡是真如。如何是真如？師曰：點鐵成金客，聞名不見形。曰：恁麽則禮謝去也。師曰：昔時妄想，至今猶存。問：承古有云，見月休觀指，歸家罷問程。如何是家？師曰：試舉話頭看。問：放過卽東道西説，不放過怎生道？師曰：二年同一春。
韶州慈光禪師，僧問：卽心卽佛，誘誨之言。不涉前蹤，如何指教？師曰：東西且置，南北事作麽生？曰：恁麽則學人罔測去也。師曰：龍頭蛇尾。
韶州雙峰慧真禪師，僧問：如何是和尚非時爲人一句？師曰：喫棒得也未？僧禮拜，師便打。
潭州保安師密禪師，僧問：輥芥投針時如何？師曰：落在甚麽處？問：不犯詞鋒時如何？師曰：天台南嶽。曰：便恁麽去時如何？師曰：江西湖南。
韶州雲門法球禪師，僧問：如何是西來大道？師曰：當時妄想，至今不絶。問：如何是雲門劔？師曰：長空不匣鋒鋩色。曰：用者又如何？師曰：四海唯清日月明。問：如何是道？師曰：頭上脚下。曰：如何是道中人？師曰：一任東西。問：如何是隨色摩尼珠？師曰：色卽不無，作麽生是珠？曰：學人不會，特伸請益。師曰：雲有出山勢，水無投澗聲。問：牛頭未見四祖時如何？師曰：香風吹萎花。曰：見後如何？師曰：更雨新好者。
韶州佛陀山遠禪師，僧問：如何是佛？師曰：銅頭鐵額。曰：意旨如何？師曰：簸土颺塵。
連州慈雲山深禪師，僧問：寶鏡當軒時如何？師曰：天地皆失色。問：如何是教外别傳一句？師曰：扣牙恐驚齒。
廬山化城鑒禪師，僧問：如何是和尚正法眼？師曰：新羅人迷路。上堂：十方薄伽梵，一路湼槃門。諸禪德，且作麽生是湼槃門？莫是山僧這裏聚會少時便爲湼槃門麽？莫錯會好！諸禪德摠不恁麽會。莫别有商量底麽？山僧這裏早是事不獲已，向諸人恁麽道，已是相鈍置了也。更擬踏步向前，有何所益？諸禪德但自無事，自然安樂，任運天真，隨緣自在。莫用巡他門户，求覓解會，記憶在心，被他繫縛，不得自在，便被生死之所拘，何時得出頭？可惜光陰倏忽，便是來生。速須努力。時有僧問：生死到來，如何免得？師曰：柴鳴竹爆驚人耳。曰：學人不會，請師直指。師曰：家犬聲獰夜不休。問：如何是菩提路？師曰：月照舊房深。問：如何是和尚家風？師曰：不欲説似人。曰：爲甚麽却如此？師曰：家醜不外揚。問：如何是和尚尋常爲人底句？師曰：量才補職。曰：恁麽則學人無分也。師曰：心不負人。問：佛法畢竟成得甚麽邊事？師曰：好箇問頭，無人荅得。曰：和尚豈無方便？師曰：雲有出山勢，水無投澗聲。問：如何是向上關棙子？師曰：拔劔攪龍門。
廬山護國和尚，上堂曰：有解問話者麽？出來對衆問看。時有僧出禮拜，師曰：來朝更獻楚王看。便歸方丈。上堂：實際理地，不受一塵。佛事門中，不捨一法。又曰：一法若有，毗盧墮在凡夫。萬法若無，普賢失其境界。諸上座，作麽生理論？朝夕恁麽上來，向諸上座説箇甚麽卽得？若説三乘十二分教，自有座主律師。若説世諦因緣，又非僧家之所議。若論佛法，從上祖宗，多少佛法，可與評量，摠不如是。須知各各當人分上事，作麽生是諸上座分上事？知有底，對衆吐露箇消息，以表平生行脚。參善知識，具爍迦羅目，不被人謾，豈不快哉！還有麽？良久云：若無人出頭，買賣不當價，徒勞更商量。珍重！僧問：佛未出世時如何？師曰：雲遮海門樹。曰：出世後如何？師曰：擘破鐵圍山。
廬州天王徽禪師，僧問：如何是一大藏教？師曰：高座不曾登。曰：登後如何？師曰：三段不同，今當第一。向下文長，付在來日。東家籬，西家壁，自己分上又作麽生？僧無對。師便打。問：如何是從天降下？師曰：風雨順時。曰：如何是從地湧出？師曰：稻麻竹葦。
廬州慶雲和尚，僧問：三乘十二分教卽不問，如何是直截根源？師曰：十進九退。曰：如何卽是？師曰：何日得休時。問：一言道斷時如何？師曰：未是極則處。曰：如何是極則處？師曰：冬後一陽生。問：諸法實相義，和尚如何説？師曰：口掛東壁上。問：佛令祖令今已委，向上機鋒事若何？師曰：令。曰：學人不曉，如何指示？師曰：收。
岳州永福院朗禪師，問僧：汝是甚處人？曰：荆南人。師曰：還過公安渡也無？曰：過公安渡。師曰：汝何不判公驗？曰：和尚何得特地？師曰：争奈岳陽關頭何！僧無語，師便打。
郢州芭蕉山弘義禪師，僧問：如何是最初一句？師曰：舉起分明。曰：如何受持？師曰：蘇嚕悉哩。問：學人非時上來，乞師一接。師曰：汝是甚處人？曰：河北人。師曰：不易過黄河。
郢州趙横山和尚，僧問：十二時中如何用心？師曰：長連牀上喫粥喫飯。問：如何是諸佛師？師曰：平地看高。
信州西禪欽禪師，僧問：如何是函蓋乾坤句？師曰：天上有星皆拱北。曰：如何是截斷衆流句？師曰：大地坦然平。曰：如何是隨波逐浪句？師曰：春生夏長。問：古殿重興時如何？師曰：一回春到一回新。
廬州南天王海禪師，僧問：如何是一體真如？師曰：五郎手裏鐵彈子。問：十度發言九度休時如何師曰：口邊生荆棘。曰：如何免得此過？師曰：半路好抽身。
桂州覺華普照禪師，僧問：大千世界爲甚麽轉身不得？師曰：誰礙闍黎？曰：争奈轉不得！師曰：無用處。問：聲色二字如何透得？師曰：虚空無變易，日月自紛拏。問：如何是真如湼槃？師曰：秋風聲颯颯，澗水響潺潺。上堂：總似今日老胡有望，然燈佛不如闍黎。總似今日老胡絶望，闍黎不如然燈佛。於此明得，大地微塵諸佛、西天二十八祖、唐土六祖、天下老宿，一時拈來山僧拄杖頭上轉妙法輪。於此明不得，百千諸佛穿你鼻孔，西天二十八祖透過你髑髏，還知麽？若不知，山僧與你指出。良久曰：山河大地有甚麽過？久立，珍重！
益州鐵幢覺禪師，僧問：十二時中如何履踐？師曰：光剃頭，淨洗鉢。問：如何是道？師曰：踏著。曰：如何是道中人？師曰：退後三步。問：諸佛出世，當爲何事？師曰：截耳卧街。
新州延長山和尚，僧問：如何是和尚家風？師曰：醜拙不可當。曰：客來如何祇待？師曰：瓦盌竹筋。問：從上古聖向甚麽處去？師曰：不在山間，卽居樹下。曰：未審成得箇甚麽？師曰：汝還知落處麽？僧無語，師便打。
眉州福化充禪師，僧問：如何是大人相？師曰：山僧這裏不曾容易對闍黎。曰：如何得相承去？師曰：白雲雖有影，綠竹且無陰。問：天皇也恁麽道，龍潭也恁麽道，未審和尚作麽生道？師曰：汝試道看。曰：比來請益，豈無方便？師曰：將謂是海東舶主，元來是北地番人。問：如何是佛法大意？師曰：十字路頭華表柱。曰：學人不會，乞師再指。師曰：君自行東我向西。
眉州黄龍贊禪師，僧問：如何是和尚關棙子？師曰：少人踏得著。曰：忽踏得著時如何？師曰：汝試進前看。僧便喝，師便打。問僧：近離甚處？曰：香林。師曰：在彼多少時？曰：六年。師曰：世尊在雪山六年，證無上菩提。汝在香林六年，成得箇甚麽？僧無語。師曰：移厨喫飯漢。
衡州大聖院守賢禪師，僧問：如何是古佛道場？師曰：五通廟裏没香爐。問：如何是佛法大意？師曰：南斗七，北斗八。
舒州天柱山和尚，上堂曰：莫有作家戰將麽，試出來與山僧相見。時有僧出禮拜，師曰：山僧打退鼓。曰：和尚是甚麽心行？師曰：敗將不戰。問：北斗藏身，意旨如何？師曰：闍黎豈不是荆南人？曰：是。師曰：祇見波瀾起，不測洞庭深。
韶州雲門山朗上座，自幼肄業講肆，聞僧問雲門：如何是透法身句？門曰：北斗裏藏身。師罔測微旨，遂造雲門。門纔見便把住曰：道！道！師擬議，門拓開，乃示頌曰：雲門聳峻白雲低，水急遊魚不敢棲。入户已知來見解，何勞再舉轢中泥。師因斯大悟，卽便禮拜。自此依雲門爲上座。僧問：如何是解脱？師曰：穿靴水上行。問：如何是透脱一路？師曰：南贍部洲北鬱單越。曰：學人不會，意旨如何？師曰：朝遊羅浮，暮歸檀特。
郢州纂子山庵主，僧問：如何是透法身句？師曰：朝看東南，暮看西北。
韶州大歷和尚，初參白雲，雲舉拳曰：我近來不恁麽也。師領旨禮拜，自此入室。住後，僧問：如何是西來意？師曰：破草鞋。問：如何是無爲？師乃擺手。問：施主供養，將何報荅？師以手撚髭。曰：有髭卽撚，無髭又如何？師曰：非公境界。
連州寶華和尚，上堂：看天看地，新羅國裏，和南不審，日銷萬兩黄金。雖然如此，猶是少分。又曰：盡十方世界，是箇木羅漢，幡竿頭上道將一句來。又曰：天上龍飛鳳走，山間虎嘯猿啼。拈向鼻孔，道將一句來。問僧：甚處來？曰：大容來。師曰：大容近日作麽生？曰：近來合得一甕醬。師唤沙彌將一椀水來，與這僧照影。因有僧問大容曰：天賜六銖披掛後，將何報荅我皇恩。容曰：來披三事衲，歸掛六銖衣。師聞之，乃曰：這老凍齈作恁麽語話。容聞，令人傳語曰：何似奴緣不斷。師曰：比爲抛甎，祇圖引玉。師見一僧從法堦堂下過，師乃敲繩牀。僧曰：若是這箇，不請拈出。師喜，下地詰之。僧無語，師便打。師有時戴冠子，謂衆曰：若道是俗，且身披袈裟。若道是僧，又頭戴冠子。衆無對。
韶州月華山月禪師，初謁白雲，雲問：業箇甚麽？曰：念孔雀經。雲曰：好箇人家男女，隨鳥雀後走。師聞語驚異，遂依附。久之乃契旨，尋住月華。僧問：如何是月華家風？師曰：若問家風，卽荅家風。曰：學人問家風。師曰：金銅羅漢。上堂：舉一句語，徧大千界。還有人會得這箇時節麽？試出來道看。要知親切。良久曰：不出頭，是好手。久立，珍重！僧問：如何是祖師西來意？師曰：梁王不識。曰：意旨如何？師曰：隻履西歸。師入京，上堂。有一官人出，禮拜起，低頭良久。師曰：掣電之機，徒勞佇思。有一老宿上法堂，東西顧視曰：好箇法堂，要且無主。師聞，乃召曰：且坐喫茶。宿問曰：玄中最的，猶是龜毛兔角。不向二諦中修，如何密用？師曰：側。宿曰：恁麽則拗折拄杖，割斷草鞋去也。師曰：細而詳之。
南雄州地藏和尚，上堂，僧問：今日供養地藏，地藏還來否？師曰：打開佛殿門，裝香换水。師與大容和尚在白雲開火路，容曰：三道寶堦，何似箇火路？師曰：甚麽處不是？
英州樂淨含匡禪師，上堂，良久曰：摩竭提國，親行此令，去却擔簦，截流相見。僧問：如何是西來意？師曰：側耳無功。問：如何是樂淨家風？師曰：天地養人。問：如何是樂淨境？師曰：有工貪種竹，無暇不栽松。曰：忽遇客來，將何供養？師曰：滿園秋果熟，要者近前嘗。問：龍門有意透者如何？師曰：灘下接取。曰：學人不會。師曰：唤行頭來。問：但得本，莫愁末。如何是本？師曰：不要問人。曰：如何是末？師乃竪指。問：如何是樂淨境？師曰：滿月團圓菩薩面，庭前㯶樹夜叉頭。僧辭，師問：甚處去？曰：大容去。師曰：大容若問樂淨有何言教，汝作麽生祇對？僧無語。師代云：但道樂淨近日不肯大容。因普請打籬次，僧問：古人種種開方便門，和尚爲甚麽却攔截？師曰：牢下橛著。
韶州後白雲和尚，僧問：古琴絶韻請師彈。師曰：伯牙雖妙手，時人聽者希。曰：恁麽則再遇子期也。師曰：笑發驚絃斷，寧知調不同。問：昔日靈山一會，梵王爲主，未審白雲甚麽人爲主？師曰：有常侍在。曰：恁麽則法雨霶𩃱，羣生有賴。師曰：汝莫這裏賣梔子。
韶州白雲福禪師，僧問：如何是佛法的的之意？師曰：直。曰：學人不會，意旨如何？師曰：崖州路上問知音。
鼎州文殊應真禪師，上堂：直鉤釣獰龍，曲鉤釣蝦蟆蚯蚓，還有龍麽？良久曰：勞而無功。僧問：寶劔未出匣時如何？師曰：在甚麽處？曰：出匣後如何？師曰：臂長衫袖短。問：古人拊掌，意旨如何？師曰：家無小使，不成君子。
南嶽南臺勤禪師，僧問：如何是祖師西來意？師曰：一寸龜毛重七斤。
鼎州德山紹晏禪師，僧問：如何是祖師西來意？師曰：桃源水遶白雲亭。上堂：一塵纔起，大地全收。一毛頭上，師子全身。且道一塵纔起，大地全收。須彌山重多少？一毛頭上，師子全身。大海水有幾滴？有人道得，與汝拄杖子，天下横行。若道不得，須彌山蓋却汝頭，大海水溺却汝身。
潭州鹿苑文襲禪師，僧問：遠遠投師，請師一接。師曰：五門巷裏無消息。僧良久。師曰：會麽？曰：不會。師曰：長樂坡頭信不通。
澧州藥山可瓊禪師，上堂，僧出曰：請師荅話。師曰：好。曰：還當得也無？師曰：更問。問：巨嶽不曾乏寸土，師今苦口爲何人？師曰：延壽也要道過。曰：不伸此問，焉辨我師？師便喝。僧禮拜，師便打。
巴陵乾明院普禪師，僧問：萬行齊修，古人不許。不落功勳，還許也無？師曰：一。曰：學人未曉，乞師再指。師曰：三十年後。
興元府中梁山崇禪師，僧問：垂絲千尺，意在深潭時如何？師曰：紅鱗掌上躍。
鄂州黄龍志愿禪師，僧問：迦葉上行衣，何人合得披？師曰：一片燒痕地，春入又逢青。
益州東禪秀禪師，僧問：既是善神，爲甚麽却被雷打？師曰：世亂奴欺主，年衰鬼弄人。問：如何是一代時教？師曰：多年故紙。
鼎州普安道禪師，三句頌，函蓋乾坤曰：乾坤并萬象，地獄及天堂。物物皆真見，頭頭用不傷。截斷衆流曰：堆山積嶽來，一一盡塵埃。更擬論玄妙，冰消解瓦摧。隨波逐浪曰：辯口利舌問，高低總不虧。還知應病藥，診候在臨時。三句外曰：當人如舉唱，三句豈能該？有問如何事，南嶽與天台。擡薦商量曰：相見不揚眉，君東我亦西。紅霞穿碧落，白日繞須彌。
泐潭靈澄散聖，因智門寬禪師問曰：甚處來？師曰：水清月現。門曰：好好借問。師曰：褊衫不染皂。門曰：喫茶去。師有西來意頌曰：因僧問我西來意，我話居山七八年。草履祇栽三箇耳，麻衣曾補兩番肩。東庵每見西庵雪，下澗長流上澗泉。半夜白雲消散後，一輪明月到牀前。
襄州興化院興順禪師，僧問：如何是和尚深深處？師曰：舉卽易，荅卽難。曰：爲甚麽如此？師曰：過去。問：如何是百千妙門，同歸方寸？師曰：水底看夜市。問：如何是向上事？師曰：楚山頭指天。
蘄州五祖師戒禪師，僧問：如何是佛？師曰：鼻孔長三尺。曰：學人不會。師曰：真不掩僞，曲不藏直。問：如何是道？師曰：點。曰：點後如何？師曰：荆三汴四。問：寶劔未出匣時如何？師曰：看。曰：出匣後如何？師曰：收。問：如何是隨色摩尼珠？師曰：隨。曰：隨後如何？師曰：一箇婆婆兩箇癭。問：得船便渡時如何？師曰：棹在誰人手？僧擬議，師曰：雲有出山勢，水無投澗聲。上堂：佛病祖病，一時與諸禪德拈向三門外，諸禪德還拈得山僧病也無？若拈得山僧病，不妨見得佛病祖病。珍重！問：如何是祖師西來意？師曰：擔不起。曰：爲甚麽擔不起？師曰：祖師西來意。問：牛頭未見四祖時如何？師曰：高問低對。曰：見後如何？師曰：風蕭蕭，雨颯颯。上堂，僧問：名喧宇宙知師久，雪嶺家風略借看。師曰：未在更道。僧展兩手，師便打。僧禮拜，師竪起拄杖曰：大衆會麽？言不再舉，令不重行。便下座。問僧：近離甚處？曰：東京。師曰：還見天子也無？曰：常年一度出金明池。師曰：有禮可恕，無禮難容。出去。智門問曰：暑往寒來卽不問，林下相逢事若何？師曰：五鳳樓前聽玉漏。門曰：争奈主山高，案山低？師曰：須彌頂上擊金鐘。
江陵府福昌院重善禪師，僧問：如何是正法眼？師曰：夜觀乾象。曰：學人不會，意旨如何？師曰：日裏看山。問：如何是佛法的的大意？師曰：東方甲乙木。曰：恁麽則粉骨碎身也。師曰：易開終始口，難保歲寒心。問：浩浩塵中，如何辨主？師曰：長安天子，塞外將軍。曰：恁麽則權握在手。師曰：不斬無罪人。問：如何是不遷底法？師曰：死人不坐禪。曰：學人不會，意旨如何？師曰：那伽常在定。問：離却咽喉唇吻，請師速道。師曰：福昌口門窄。曰：和尚爲甚麽口門窄？師曰：還我話來。問：如何是離筌蹄底句？師曰：頭大帽子小。曰：意旨如何？師曰：側脚反穿靴。問：金烏東湧，玉兔西沈時如何？師曰：措大不騎驢。曰：恁麽則謝師指南。師曰：更須子細。問：牛頭未見四祖時如何？師曰：槵子數珠。曰：見後如何？師曰：鐵磬行者。問：未施武藝，便入戰場時如何？師曰：老僧打退鼓。曰：恁麽則展陣開旗去也。師曰：伏惟尚饗。上堂：盡乾坤大地，微塵諸佛，總在福昌這裏。拈拄杖畫一畫，曰：説佛説法，諸禪德若也會得，出來與汝證據。若也不會，花須連夜發，莫待曉風吹。便下座。
蘄州四祖志諲禪師，僧問：如何是透法身句？師曰：多年松樹老𥻘皴。問：葉落歸根時如何？師曰：一歲一枯榮。
襄州興化奉能禪師，僧問：如何是佛？師曰：髮長僧貌醜。
唐州天睦山慧滿禪師，僧問：如何是佛？師曰：多年桃核。曰：意旨如何？師曰：打破裏頭人。問：如何是祖師西來意？師曰：三年逢一閏。曰：合談何事？師曰：九日是重陽。
鄂州建福智同禪師，僧問：如何是透法身句？師曰：鸚鵡慕西秦。僧禮拜，師曰：聽取一頌：雲門透法身，法身何許人？鴈回沙塞北，鸚鵡慕西秦。
襄州延慶宗本禪師，僧問：魚未跳龍門時如何？師曰：擺手入長安。曰：跳過後如何？師曰：長安雖樂。
鼎州大龍山炳賢禪師，僧問：昔日先師語，如何透法身？師曰：萬仞峰前句，不與白雲齊。問：如何是動乾坤句？師曰：透出龍宫還大海，掌開日月倒須彌。問：如何是出家人？師曰：深。曰：如何是出家法？師曰：苦。
自巖上座，僧問：如何是無縫塔？師曰：甎瓦泥土。曰：如何是塔中人？師曰：含齒戴髮。問：如何是大人相？師曰：不曾作模樣。曰：如何是老人相？師曰：無力把拄杖。問：洞山麻三斤，意旨如何？師曰：八十婆婆不粧梳。
隨州智門光祚禪師，僧問：如何是佛？師曰：踏破草鞋赤脚走。曰：如何是佛向上事？師曰：拄杖頭上挑日月。問：如何是祖師西來意？師曰：眼不見鼻。曰：便恁麽領會時如何？師曰：鼻孔裏呷羹。問：曹谿路上還有俗談也無？師曰：六祖是盧行者。問：一切智智清淨，還有地獄也無？師曰：閻羅王是鬼做。上堂：一法若有，毗盧墮在凡夫。萬法若無，普賢失其境界。正當恁麽時，文殊向甚麽處出頭？若也出頭不得，金毛師子腰折。幸好一盤飯，莫待糝椒薑。上堂：山僧記得，在母胎中有一則語，今日舉似大衆。諸人不得作道理商量，還有人商量得麽？若商量不得，三十年後不得錯舉。問：如何是清淨法身？師曰：滿眼是埃塵。問：古鏡未磨時如何？師曰：也祇是箇銅片。曰：磨後如何？師曰：且收取。問：如何是般若體？師曰：蚌含明月。曰：如何是般若用？師曰：兔子懷胎。問：金剛眼中著得箇甚麽？師曰：一把沙。曰：爲甚麽如此？師曰：非公境界。問：如何是無縫塔？師曰：四稜著地。曰：如何是塔中人？師曰：鼻孔三斤秤不起。問：蓮花未出水時如何？師曰：蓮花。曰：出水後如何？師曰：荷葉。上堂：汝等諸人横擔拄杖，出一叢林，入一叢林。你道叢林有幾種？或有旃檀叢林，旃檀圍繞；或有荆棘叢林，荆棘圍繞；或有荆棘叢林，旃檀圍繞；或有旃檀叢林，荆棘圍繞。祇如四種叢林，是汝諸人在阿那箇叢林裏安身立命？若無安身立命處，虚踏破草鞋，閻羅王徵你草鞋錢有日在。上堂：雪峰輥毬，羅漢書字，歸宗斬蛇，大隨燒畬，且道明甚麽邊事？還有人明得麽，試道看。若明不得，所以道：斬蛇須是斬蛇手，燒畬須是燒畬人，瞥起情塵生妄見，眼裏無筋一世貧。上堂：赫日裏我人，雲霧裏慈悲，霜雪裏假褐，雹子裏藏身。還藏得身麽？若藏不得，却被雹子打破髑髏。上堂：東家李四婆，西家來乞火。門外立少時，嗔他停滯我。惡發走歸家，虚心屋裏坐。可憐羣小兒，終日受饑餓。有眼不點睛，空鏁髑髏破。
灌州羅漢和尚，僧問：如何是佛？師曰：牛頭阿旁。曰：如何是法？師曰：劔樹刀山。問：如何是佛法大意？師曰：井中紅燄，日裏浮漚。曰：如何領會？師曰：遥指扶桑日那邊。問：如何是本來心？師曰：蹉過了也。
灌州青城香林信禪師，僧問：覿面相呈時如何？師曰：築著鼻孔。
潭州福嚴良雅禪師，居洞山第一座，山參次，僧出問：如何是佛？山荅曰：麻三斤。參罷，山至寮謂師曰：我今日荅這僧話，得麽？曰：恰值某淨髮。山曰：你元來作這去就。拂袖便出。師曰：這老漢將謂我明他這話頭不得？因作偈呈曰：五彩畫牛頭，黄金爲點額。春晴二月初，農人皆取則。寒食賀新正，鐵錢三五百。山見，深肯之。住福嚴日，僧問：如何是和尚家風？師曰：入門便見。
荆南府開福德賢禪師，僧問：去離不得時如何？師曰：子承父業。問：如何是衲僧活計？師曰：耳裏種田。上堂：不用思而知，不用慮而解。知解俱泯，合談何事？良久曰：一葉落，天下秋。問：承和尚有言，隔江招手，意旨如何？師曰：被裏張帆。曰：恁麽則南山起雲，北山下雨去也。師曰：踏不著。
潭州報慈嵩禪師，僧問：北斗藏身，意旨如何？師曰：百歲老人入漆甕。
岳州乾明睦禪師，問洞山：停機罷賞時如何？山曰：水底弄傀儡。師曰：誰是看翫者？山曰：停機罷賞者。師曰：恁麽則知音不和也。山曰：知音底事作麽生？師曰：大盡三十日。山曰：未在更道。師曰：某甲合喫和尚手中痛棒。山休去。問：昔日靈山記，今朝嗣阿誰？師曰：楚山突兀，漢水東流。曰：恁麽則洞山的嗣也。師曰：聽事不真，唤鐘作甕。
鄧州廣濟院同禪師，僧問：萬緣息盡時如何？師曰：三脚蝦蟆飛上天。問：如何是透法身句？師曰：華嶽三峰小。曰：此意如何？師曰：黄河輥底流。
韶州東平山洪教禪師，僧問：如何是向上關？師竪起拂子。僧曰：學人未曉，乞師再指。師曰：非公境界。曰：和尚豈無方便？師曰：再犯不容。
虔州丫山宗盛禪師，上堂：鐘聲清，鼓聲響，早晚相聞休妄想。薦得徒勞别問津，莫道山僧無伎倆。咄！
天台蓮華峰祥庵主，僧問：如何是雪嶺泥牛吼？師曰：聽。曰：如何是雲門木馬嘶？師曰：響。示寂日，拈拄杖示衆曰：古人到這裏，爲甚麽不肯住？衆無對。師乃曰：爲他途路不得力。復曰：畢竟如何？以杖横肩曰：楖栗横擔不顧人，直入千峰萬峰去。言畢而逝。
江州崇勝御禪師，僧問：如何是學人受用三昧？師曰：横擔拄杖。曰：意旨如何？師曰：步步踏實。
鼎州德山慧遠禪師，開堂示衆曰：無量法門悉已具足。然雖如是，且須委悉，始得其餘方便。昔時聖人互出，乃曰：傳燈。爾後賢者差肩，故云繼祖。是以心心相傳，法法相印。且作麽生傳？作麽生印？舉起拂子曰：此乃人天同證，若如是也遞相證明，其或未曉之徒，請垂下問。僧問：如何是祖師西來意？師曰：鐵門路險。解夏上堂，僧問：九旬禁足今已滿，自恣之儀事若何？師曰：猢猻趁蛺蝶，九步作一歇。曰：意旨如何？師示頌曰：兩箇童兒舁木鼓，左邊打了右邊舞。刹那變現百千般，分明示君君記取。問：亡僧遷化，向甚麽處去？師曰：烏龜鑽破壁。上堂：枕石漱流，任運天真。不見古者道，撥霞掃雪和雲母，掘石移松得茯苓。當恁麽時復何言哉？諸禪德要會麽？聽取一頌：雪霽長空，迥野飛鴻。段雲片片，向西向東。
襄州含珠山彬禪師，僧問：如何是正法眼？師曰：瞎。問：如何是和尚關棙子？師竪起拂子。僧便喝，師便打。問：如何是三乘教？師曰：上大人。曰：意旨如何？師曰：化三千。
廬山開先照禪師，僧問：向上宗乘，乞師垂示？師曰：白雲斷處見明月。曰：猶是學人疑處。師曰：黄葉落時聞擣衣。問：如何是和尚家風？師曰：一條寒澗木，得力勝兒孫。曰：用者如何？師曰：百雜碎。上堂：叢林規矩，古佛家風。一參一請，一粥一飯。且道明得箇甚麽？祇如諸人心心不停，念念不住，若能不停處停，念處無念，自合無生之理。與麽説話，笑破他人口。參！
金陵天寶和尚，僧問：白雲抱幽石時如何？師曰：非公境界。問：如何是和尚家風？師曰：裂半作三。曰：學人未曉。師曰：鼻孔針筒。
磁州桃園山曦朗禪師，僧問：如何是祖師西來意？師曰：西來若有意，斬下老僧頭。曰：爲甚却如此？師曰：不見道：爲法喪軀。
安州法雲智善禪師，僧問：如何是古佛道場？師曰：山青水綠。
藍田縣真禪師，僧問：如何是大定門？師曰：拈柴擇菜。上堂：成山假就於始簣，脩途託至於初步。上座適來從地爐邊來，還與初步同别？若言同，卽不會不遷。若言别，亦不會不遷。上座作麽生會？還會麽？這裏不是那裏，那裏不是這裏。且道是一處兩處？是遷不遷？是來去不是來去？若於此顯明得，便乃古今一如初終。自爾念念無常，心心永滅。所以道觀方知彼去，去者不至方。上座適來恁麽來，却請恁麽去。參！
西川雪峰欽山主，上堂：昨日一，今日二，不用思量，快須瞥地。不瞥地，蹉過平生没巴鼻。咄！
和州淨戒守密禪師，僧問：如何是佛？師曰：稽首，稽首。曰：學人有分也無？師曰：頓首，頓首。僧作舞而出。師曰：似則恰似，是卽未是。
吉州西峰雲豁禪師，郡之曾氏子，早扣諸方，晚見清涼。問：佛未出世時如何？涼曰：雲遮海門樹。曰：出世後如何？涼曰：擘破鐵圍山。師於言下大悟，涼印可之。歸住寶龍，雲侣駢集。真宗皇帝遣使召至，訪問宗要。留上苑，經時冥坐不食，上嘉異，賜號圓淨。辤歸，珍錫甚隆，皆不受。以詩寵其行，改寶龍曰祥符，旌師之居也。嘗有問易中要旨者，師曰：夫神生於無形，而成於有形。從有以至於無，然後能合乎妙圓正覺之道。故自四十九衍，以至於萬有一千五百二十，以窮天下之理，以盡天下之性，不異吾聖人之教也。示寂日，爲衆曰：天不高，地不厚，自是時人覷不透。但看臘月二十五，依舊面南看北斗。瞑然而逝，荼毗獲舍利建塔。
瑞州洞山曉聦禪師，遊方時在雲居作燈頭，見僧説泗州大聖近在揚州出現。有設問曰：既是泗州大聖，爲甚麽却向揚州出現？師曰：君子愛財，取之以道。後僧舉似蓮華峰祥庵主，主大驚曰：雲門兒孫猶在。中夜望雲居拜之。住後，僧問：達磨未傳心地印，釋迦未解髻中珠。此時若問西來意，還有西來意也無？師曰：六月雨淋淋，寬其萬姓心。曰：恁麽則雲散家家月，春來處處花。師曰：脚跟下到金剛水際是多少？僧無語。師曰：祖師西來，特唱此事。自是上座不薦。所以從門入者，不是家珍。認影迷頭，豈非大錯？既是祖師西來特唱此事，又何必更對衆忉忉？珍重！問：無根樹子向甚麽處栽？師曰：千年常住一朝。僧問：如何是離聲色句？師曰：南贍部洲，北鬱單越。曰：恁麽則學人知恩不昧也。師曰：四大海深多少？問：古鏡未磨時如何？師曰：此去漢陽不遠。曰：磨後如何？師曰：黄鶴樓前鸚鵡洲。問：如何是佛？師曰：理長卽就。上堂：教山僧道甚麽卽得？古卽是今，今卽是古。所以楞嚴經道，松直棘曲，鵠白烏玄。還知得麽？雖然如是，未必是松一向直，棘一向曲，鵠便白，烏便玄。洞山道：這裏也有曲底松，也有直底棘，也有玄底鵠，也有白底烏。久立。上堂。僧問：學人進又不得，退又不得時如何？師曰：抱首哭蒼天。僧無語，師曰：汝還知鉢盂鐼子落處麽？汝若知得落處，也從汝問。三十年後，驀然問著也不定。
上堂，舉寒山云：井底生紅塵，高峰起白浪。石女生石兒，龜毛寸寸長。若要學菩提，但看此模樣。良久曰：還知落處也無？若也不知落處，看看菩提入僧堂裏去也。久立。上堂：春寒凝沍，夜來好雪，還見麽？大地雪漫漫，春風依舊寒。説禪説道易，成佛成祖難。珍重！上堂：晨雞報曉靈，粥後便天明。燈籠猶瞌睡，露柱却惺惺。復曰：惺惺直言惺惺，歷歷直言歷歷。明朝後日，莫認奴作郎。珍重！因事示衆：天晴蓋却屋，乘乾刈却禾。早輸王税了，鼓腹唱巴歌。問：德山入門便棒，猶是起模畫樣。臨濟入門便喝，未免捏目生花。離此二途，未審洞山如何爲人？師曰：天晴久無雨，近日有雲騰。曰：他日若有人問洞山宗旨，教學人如何舉似？師曰：園蔬枯槁甚，擔水潑菠稜。師一日不安，上堂辤衆，述法身頌曰：參禪學道莫茫茫，問透法身北斗藏。余今老倒尫羸甚，見人無力得商量。唯有钁頭知我意，栽松時復上金剛。言訖而寂，塔于金剛嶺。
汝州高陽法廣禪師，僧問：如何是大悲千手眼？師曰：墮坑落壍。
潭州石霜節誠禪師，僧問：古者道，捲簾當白晝，移榻對青山。如何是捲簾當白晝？師曰：過淨瓶來。曰：如何是移榻對青山？師曰：却安舊處著。上堂：心外無法，法外無心。隨緣蕩蕩，更莫沉吟。你等諸人，纔上堦道，便好回去。更要待第二杓惡水潑，作甚麽？
鼎州德山志先禪師，僧問：見色便見心時如何？師曰：角弓彎似月，寶劔利如霜。曰：如何領會？師曰：金甲似魚鱗，朱旗如火燄。問：遠遠投師，乞師一接。師曰：不接。曰：恁麽則虚伸一問。師曰：少逢穿耳客，多遇刻舟人。問：大通智勝佛，十劫坐道場。爲甚麽不得成佛道？師曰：貪觀天上月，失却掌中珠。問：軍期急速時如何？師曰：十字街頭滿面塵。曰：爲甚麽如此？師曰：知而故犯。問：如何是無爲之談？師曰：石羊石虎喃喃語。曰：是何言教？師曰：長行書不盡，短偈絶人聞。問：如何是一稱南無佛？師曰：皆以成佛道。
峨嵋黑水義欽禪師，上堂，僧出禮拜。師曰：大地百雜碎。便下座。
洪州泐潭懷澄禪師，僧問：見者是色，聞者是聲。離此二途，請師别道。師曰：古寺新牌額。問：不與萬法爲侣者，是甚麽人？師曰：觀世音菩薩。師一日見僧披衲，師曰：得恁麽好針線？曰：祇要牢固。師曰：打草驚蛇作甚麽？曰：客來須看。師曰：祇有這箇更别有？曰：雲生嶺上。師曰：未在更道。曰：水滴巖間。問：如何是佛法大意？師曰：文殊自文殊，解脱自解脱。
瑞州洞山自寶禪師，上堂：總恁麽風恬浪静，那裏得來？忽遇洪波浩渺，白浪滔天。當恁麽時，覓箇水手也難得。衆中莫有把柂者麽？衆無對。師曰：賺殺一船人。僧問：如何是佛？師曰：腰長脚短。
復州北塔恩廣禪師，僧問：如何是衲僧變通之事？師曰：東涌西没。曰：變通後如何？師曰：地肥茄子嫰。問：如何是和尚家風？師曰：左手書右字。曰：學人不會。師曰：歐頭柳脚。
蘄州四祖端禪師，法身頌曰：燈心刺著石人脚，火急去請周醫愽。路逢龐公相借問，六月日頭乾曬却。
潭州雲蓋志顒禪師，僧問：如何是祖師西來意？師曰：古寺碑難讀。曰：意旨如何？師曰：讀者盡攢眉。
舒州海會通禪師，僧問：如何是佛法大意？師曰：柿桶蓋㯶笠。曰：學人不曉。師曰：行時頭頂戴，坐則挂高壁。
瑞州洞山妙圓禪師，僧問：如何是佛？師曰：頭腦相似。
蘄州義臺子祥禪師，僧問：如何是義臺境？師曰：路不拾遺。曰：如何是境中人？師曰：桀犬吠堯。
明州天童懷清禪師，僧問：如何是祖師西來意？師曰：眼裏不著沙。曰：如何領會？師曰：耳裏不著水。曰：恁麽則禮拜也。師曰：東家點燈，西家暗坐。
越州寶嚴叔芝禪師，僧問：如何是佛？師曰：土身木骨。曰：意旨如何？師曰：五彩金裝。曰：恁麽則頂禮去也。師曰：天台楖栗。
蘄州五祖山秀禪師，僧問：無法可説，是名説法。既是無法可説，又將何説？師曰：霜寒地凍。曰：空生不解巖中坐，惹得天花動地來。師曰：日出冰消。僧擬議，師曰：何不進語？僧又無語。師曰：車不横推，理無曲斷。
襄州白馬辯禪師，僧問：如何是佛？師曰：水來河漲。曰：如何是法？師曰：風來樹動。
隨州水南智昱禪師，上堂：欲識解脱道，雞鳴天已曉。趙州庭前栢，打落青州棗。咄！
安吉州上方齊岳禪師，僧問：如何是菩提？師曰：甎頭瓦子。曰：意旨如何？師曰：苦。上堂：旋收黄葉燒青煙，竹榻和衣半夜眠。粥後放參三下鼓。孰能更話祖師禪。便下座。
明州育王常坦禪師，僧問：如何是有中有？師曰：金河峰上。曰：如何是無中無？師曰：般若堂前。上堂：千花競發，百鳥啼春，是向上句。諸佛出世，知識興慈，是向下句。作麽生是不涉二途句？若識得，頂門上出氣。若識不得，土牛耕石田。擊禪牀，下座。
潤州金山瑞新禪師，僧問：吾有大患，爲吾有身。父母未生，未審此身在甚麽處？師曰：曠大劫來無處所，若論生滅盡成非。曰：恁麽則周徧十方心，不在一切處。師曰：泥裏撼摏。上堂：世間所貴者，和氏之璧、隋侯之珠，金山唤作驢屎馬糞。出世間所貴者，真如解脱、菩提湼槃，金山唤作㞘沸盌鳴。且道恁麽説話，落在甚麽處？故不是取舍心重，信邪倒見。諸人要知麽？猛虎不顧几上肉，洪爐豈鑄囊中錐？
澧州藥山彝肅禪師，僧問：佛未出世時如何？師曰：大樹大皮裹。曰：出世後如何？師曰：小樹小皮纏。問：如何是不動尊？師曰：四王擡不起。
明州雪竇重顯禪師，遂寧府李氏子。依普安院仁銑上人出家。受具之後，横經講席，究理窮玄。詰問鋒馳，機辯無敵。咸知法器，僉指南遊。首造智門，卽伸問曰：不起一念，云何有過？門召師近前，師纔近前，門以拂子驀口打。師擬開口，門又打，師豁然開悟。出住翠峰，後遷雪竇。開堂日，於法座前顧視大衆曰：若論本分相見，不必高陞法座。遂以手畫一畫曰：諸人隨山僧手看，無量諸佛國土一時現前。各各子細觀瞻，其或涯際未知，不免拖泥帶水。便陞座。上首白椎罷，有僧方出，師約住曰：如來正法眼藏，委在今日。放行則瓦礫生光，把住則真金失色。權柄在手，殺活臨時。其有作者，共相證據。僧出問：遠離翠峰祖席，已臨雪竇道場，未審是一是二？師曰：馬無千里謾追風。曰：恁麽則雲散家家月。師曰：龍頭蛇尾漢。問：德山臨濟棒喝已彰，和尚如何爲人？師曰：放過一著。僧擬議，師便喝。僧曰：未審祇恁麽，别有在？師曰：射虎不真，徒勞没羽。問：吹大法螺，擊大法鼓，朝宰臨筵，如何卽是？師曰：清風來未休。曰：恁麽則得遇於師也。師曰：一言已出，駟馬難追。僧禮拜，師曰：放過一著。乃普觀大衆曰：人天普集，合發明箇甚麽事？焉可互分賓主，馳騁問荅，便當宗乘去。廣大門風，威德自在，輝騰今古，把定乾坤。千聖祇言自知，五乘莫能建立。所以聲前悟旨，猶迷顧鑒之端。言下知宗，尚昧識情之表。諸人要知真實相爲麽？但以上無攀仰，下絶己躬，自然常光現前，箇箇壁立千仞。還辨明得也無？未辨辨取，未明明取。既辨明得，能截生死流，同據佛祖位，妙圓超悟，正在此時。堪報不報之恩，以助無爲之化。問：如何是佛法大意？師曰：祥雲五色。曰：學人不會。師曰：頭上漫漫。問：達磨未來時如何？師曰：猿啼古木。曰：來後如何？師曰：鶴唳青霄。曰：卽今事作麽生？師曰：一不成，二不是。問：和尚未見智門時如何？師曰：爾鼻孔在我手裏。曰：見後如何？師曰穿過髑髏。
有僧出，禮拜起曰：請師荅話。師便棒。僧曰：豈無方便？師曰：罪不重科。復有一僧出，禮拜起曰：請師荅話。師曰：兩重公案。曰：請師不荅話。師亦棒。問：古人道，北斗裏藏身，意旨如何？師曰：千聞不如一見。曰：此話大行。師曰：老鼠銜鐵。問：古人道，皎皎地絶一絲頭，祇如山河大地，又且如何？師曰：面赤不如語直。曰：學人未曉。師曰：徧問諸方。問：如何是學人自己？師曰：乘槎斫額。曰：莫祇這便是。師曰：浪死虚生。問：如何是緣生義？師曰：金剛鑄鐵券。曰：學人不會。師曰：閙市裏牌。曰：恁麽則行到水窮處，坐看雲起時。師曰：列下。問：四十九年説不盡底，請師説？師曰：争之不足。曰：謝師荅話。師曰：鐵棒自看。問：如何是把定乾坤眼？師曰：拈却鼻孔。曰：學人不會。師曰：一喜一悲。僧擬議，師曰：苦。問：如何是脱珍御服，著弊垢衣？師曰：垂手不垂手。曰：乞師方便。師曰：左眼挑筋，右眼抉肉。問：龍門争進舉，那箇是登科？師曰：重遭點額。曰：學人不會。師曰：退水藏鱗。問：寂寂忘言，誰是得者？師曰：卸帽穿雲去。曰：如何領會？師曰：披蓑帶雨歸。曰：三十年後，此話大行。師曰：一場酸澁。問：坐斷毗盧底人，師還接否？師曰：殷勤送别瀟湘岸。曰：恁麽則學人罪過也。師曰：天寬地窄太愁人。僧禮拜，師曰：苦屈之詞，不妨難吐。問：生死到來，如何回避？師曰：定花板上。曰：莫便是他安身立命處也無？師曰：符到奉行。
上堂，僧問：如何是吹毛劒？師曰：苦。曰：還許學人用也無？師嘘一嘘，乃曰：大衆前共相酬唱，也須是箇漢始得。若也未有奔流度刃底眼，不勞拈出。所以道，如大火聚，近著卽燎却面門。亦如按太阿寶劒，衝前卽喪身失命。乃曰：太阿横按祖堂寒，千里應須息萬端。莫待冷光輕閃爍。復云：看看！便下座。上堂，僧問：如何是維摩一默？師曰：寒山訪拾得。曰：恁麽則入不二之門。師嘘一嘘，復曰：維摩大士去何從，千古令人望莫窮。不二法門休更問，夜來明月上孤峰。上堂：春山疊亂青，春水漾虚碧。寥寥天地間，獨立望何極。便下座。却顧謂侍者曰：適來有人看方丈麽？者曰：有。師曰：作賊人心虚。上堂：十方無壁落，四面亦無門。古人向甚麽處見客？或若道得接手句，許你天上天下。上堂：田地穩密底，佛祖不敢近，爲甚麽擡脚不起。神通游戯底，鬼神不能測，爲甚麽下脚不得。直饒十字縱横，朝打三千，暮打八百。上堂：大衆這一片田地，分付來多時也。爾諸人，四至界畔猶未識在。若要中心樹子，我也不惜。
問：如何是諸佛本源？師曰：千峰寒色。曰：未委向上，更有也無？師曰：雨滴巖花。上堂，僧問：雪覆蘆花時如何？師曰：點。曰：恁麽則爲祥爲瑞去也。師曰：兩重公案。乃曰：雪覆蘆花欲暮天，謝家人不在漁船。白牛放却無尋處，空把山童贈鐵鞭。師一日遊山，四顧周覽，謂侍者曰：何日復來於此？侍者哀乞遺偈，師曰：平生唯患語之多矣。翌日，出杖屨衣盂散及徒衆。乃曰：七月七日復相見耳。至期盥沐攝衣，北首而逝。塔全身于寺之西塢，賜明覺大師。
襄州延慶山子榮禪師，僧問：如何是隨色摩尼珠？師曰：三箇童兒弄花毬。曰：恁麽則終朝盡日也。師曰：頭白齒落。上堂，僧問：靈光隱隱，月照寒牎。善法堂前，請師舉唱。師曰：聽。曰：此猶是這邊事，那邊事作麽生？師曰：脚下毛生。問：如何是佛？師曰：横身彰十號，入槨示雙趺。曰：將何供養？師曰：合掌當胸。問：如何是祖師西來意？師曰：穿耳胡僧不著鞋。
洪州百丈智映寶月禪師，僧問：師唱誰家曲？宗風嗣阿誰？師曰：窣堵那吒掌上擎。曰：恁麽則北塔的子，韶石兒孫也。師曰：斫額望新羅。
韶州南華寶緣慈濟禪師，僧問：如何是祖師西來意？師曰：青山綠水。曰：未來時還有意也無？師曰：高者高，低者低。
黄州護國院壽禪師，僧問：如何是一路湼槃門？師曰：寒松青有千年色，一徑風飄四季香。問：如何是靈山一會？師曰：如來纔一顧，迦葉便低眉。
瑞州九峰勤禪師，僧問：方便門中，請師垂示。師曰：佛不奪衆生願。曰：恁麽則謝師方便。師曰：却須喫棒。上堂：口羅舌沸，千唤萬唤，露柱因甚麽不回頭？良久曰：美食不中飽人喫。便下座。
潭州雲蓋繼鵬禪師，初謁雙泉雅禪師，泉令充侍者，示以芭蕉拄杖話，經久無省發。一日，泉向火次，師侍立。泉忽問：拄杖子話試舉來，與子商量。師擬舉，泉拈火筋便𢷾，師豁然大悟。住後，僧問：如何是佛法大意？師曰：舌頭無骨。問：如何是祖師西來意？師曰：湯瓶火裏煨。問：佛未出世時如何？師曰：天。曰：出世後如何？師曰：地。上堂：高不在絶頂，富不在福嚴。樂不在天堂，苦不在地獄。良久曰：相識滿天下，知心能幾人？
鄂州黄龍海禪師，僧問：如何是黄龍家風？師曰：看。曰：忽遇客來，如何祗待？師以拄杖點之。問：如何是最初一句？師曰：掘地討天。
鼎州彰法澄泗禪師，僧問：如何是佛法大意？師曰：多少人摸索不著。曰：忽然摸著又作麽生？師曰：堪作甚麽！
泉州雲臺因禪師，僧問：如何是和尚家風？師曰：嗔拳不打笑面。曰：如何施設？師曰：天台則有，南嶽則無。問：如何是佛？師曰：月不破五。曰：意旨如何？師曰：初三十一。問：如何是佛法大意？師曰：今日好曬麥。曰：意旨如何？師曰：問取磨頭。上堂：菩薩子！不在内，不在外，不在中間，且道落在甚麽處？良久曰：南贍部洲，北鬱單越。
潭州北禪智賢禪師，僧問：如何是佛？師曰：匙挑不上。曰：如何是道？師曰：嶮路架橋。歲夜小參曰：年窮歲盡，無可與諸人分歲。老僧烹一頭露地白牛，炊黍米飯，煑野菜羹，燒榾柮火，大家喫了，唱村田樂，何故？免見倚他門户傍他牆，剛被時人唤作郎。便下座歸方丈。至夜深，維那入方丈問訊，曰：縣裏有公人到勾和尚。師曰：作甚麽？那曰：道和尚宰牛不納皮角。師遂捋下頭帽，擲在地上。那便拾去，師跳下禪牀，攔胸擒住，叫曰：賊！賊！那將帽子覆師頂曰：天寒，且還和尚。師呵呵大笑，那便出去。時法昌爲侍者，師顧昌曰：這公案作麽生？昌曰：潭州紙貴，一狀領過。
南嶽衡嶽寺振禪師，山居頌曰：阿呵呵，瘦松寒竹鎖清波。有時獨坐磐陀上，無人共唱太平歌。朝看白雲生洞口，暮觀明月照娑婆。有人問我居山事，三尺杖子攪黄河。
日芳上座，僧問：如何是函蓋乾坤句？師竪起拄杖。僧曰：如何是截斷衆流句？師横按拄杖。僧曰：如何是隨波逐浪句？師擲下拄杖。僧曰：三句外請師道。師便起去。師贊開福真曰：清儀瘦兮，可瞻可仰，仰之非親。妙筆圖兮，可擬可像，像之非真。非親非真，秋月盈輪。有言無味兮的中的，既往如在兮覓焉覓？當機隱顯兮絲髮誵訛，金烏卓午兮迅風霹靂。
郢州興陽山遜禪師，僧問：如何是佛？師曰：髮白面皺。曰：如何是法？師曰：暑往寒來。問：如何是三界外事？師曰：洛陽千里餘，不得舊時書。
廬山開先善暹禪師，臨江軍人也。操行清苦，徧游師席，以明悟爲志。參德山，見山上堂，顧視大衆曰：師子嚬呻，象王回顧。師忽有省，入室陳所解。山曰：子作麽生會？師回顧曰：後園驢喫草。山然之。後至雪竇，竇與語，喜其超邁，目曰海上横行暹道者。遂命分座，四方英衲敬畏之。他日竇舉師出世金鵝。師聞，潛書二偈于壁而去。曰：不是無心繼祖燈，道慚未厠嶺南能。三更月下離巖竇，眷眷無言戀碧層。二十餘年四海間，尋師擇友未嘗閑。今朝得到無心地，却被無心趁出山。晚年，衆請滋甚，遂開法開先，以慰道俗之望。
開堂日，上首白槌罷，師曰：千聖出來，也祇是稽首讚歎，諸代祖師提挈不起。是故始從迦葉，迄至山僧，二千餘年，月燭慧燈，星排道樹。人天普照，凡聖齊榮。且道承甚麽人恩力？老胡也祇道，明星出現時，我與大地有情同時成道。如是則彼既丈夫，我亦爾，孰爲不可？良由諸人不肯承當，自生退屈，所以便推排一人半箇先達出來，遞相開發，也祇是與諸人作箇證明。今日人天會上，莫有久遊赤水，夙在荆山，懷袖有珍，頂門有眼，到處踐踏覺場底衲僧麽？却請爲新出世長老作箇證明。還有麽？時有僧出，師曰：象駕峥嶸謾進途，誰信螳蜋能拒轍？問：一棒一喝，猶是葛藤，瞬目揚眉，拖泥帶水。如何是直截根源？師曰：速。曰：恁麽則祖師正宗和尚把定。師曰：野渡無人舟自横。問：如何是露地白牛？師曰：瞎。問：妙峰頂上卽不問，半山相見事如何？師曰：把手過江來。曰：高步出長安。師曰：脚下一句作麽生道？僧便喝。師曰：山腰裏走。問：一雨所潤，爲甚麽萬木不同？師曰：羊羹雖美，衆口難調。問：年窮歲盡時如何？師曰：依舊孟春猶寒。問：更深夜静時如何？師曰：老鼠入燈籠。問：瞥瞋瞥喜時如何？師曰：適來菩薩面，如今夜叉頭。上堂：一若是，二卽非，東西南北人不知。休話指天并指地，青山白雲徒爾爲。以拄杖擊香臺，下座。問：雨雪連天，爲甚麽孤峰露頂？師曰：有甚遮掩處。上堂，僧問：如何是祖師西來意？師曰：洛陽城古。曰：學人不會。師曰：少室山高。僧禮拜，師迺曰：佛種從緣起。遂舉拄杖曰：拄杖子是緣，且作麽生説箇起底道理？良久曰：金屑雖貴，落眼成翳。卓拄杖，下座。
吉州禾山楚材禪智禪師，臨江軍人也。僧問：佛令祖令，諸方並行，未審和尚如何？師曰：山僧退後。曰：恁麽則諸方不别也。師曰：伏惟伏惟！問：如何是離凡聖底句？師曰：山河安掌上。曰：恁麽則迥超今古外？師曰：展縮在當人。問：一毫未發時如何？師曰：海晏河清。曰：發後如何？師曰：徧界無知己。問：如何是和尚説法底口？師曰：放一線道。問：抱璞投師，請師雕琢。師曰：不雕琢。曰：爲甚麽不雕琢？師曰：弄巧飜成拙。
秀州資聖院盛勤禪師，僧問：如何是正法眼？師曰：山青水綠。問：四威儀中如何履踐？師曰：鷺鷥立雪。曰：恁麽則聞鐘持鉢，日上欄干。師曰：魚躍千江水，龍騰萬里雲。曰：畢竟如何？師曰：山中逢猛獸，天上見文星。上堂：多生覺悟非干衲，一點分明不在燈。拈拄杖曰：拄杖頭上祖師，燈籠脚下彌勒。須彌山腰鼓細卽不問你，作麽生是分明一點？你若道得，無邊刹境總在你眉毛上。你若道不得，作麽生過得羅刹橋？良久曰：水流千派月，山鎖一溪雲。卓拄杖，下座。
潭州鹿苑圭禪師，桂州人也。僧問：如何是道？師曰：吴頭楚尾。曰：如何是道中人？師曰：騎馬踏鐙，不如步行。問：如何是第一義諦？師曰：胡人讀漢書。上堂：凡有因緣，須曉其宗。若曉其宗，無是無不是。用則波騰海沸，全真體以運行；體則鏡淨水沉，舉隨緣而會寂。且道兜率天宫，幾人行幾人坐？若向這裏辨得緇素，許你諸人東西南北，如雲似鶴。於此不明，踏破草鞋，未有了日在。參！
南康軍雲居曉舜禪師，瑞州人也。少年麤猛，忽悟浮幻，投師出家，乃修細行。參洞山。一日如武昌行乞，首謁劉公居士家。士高行，爲時所敬，意所與奪，莫不從之。師時年少，不知其飽參，頗易之。士曰：老漢有一問，若相契卽開疏，如不契卽請還山。遂問：古鏡未磨時如何？師曰：黑似漆。士曰：磨後如何？師曰：照天照地。土長揖曰：且請上人還山。拂袖入宅。師懡㦬卽還洞山，山問其故，師具言其事。山曰：你問我，我與你道。師理前問。山曰：此去漢陽不遠。師進後語，山曰：黄鶴樓前鸚鵡洲。師於言下大悟，機鋒不可觸。住後，僧問：承師有言，不談玄，不説妙，去此二途如何指示？師曰：蝦蟆趕鷂子。曰：全因此問也。師曰：老鼠弄猢猻。上堂：唯一堅密身，一切塵中現。蝦蟆蚯蚓各有窟穴，烏鵲鳩鴿，亦有窠巢。正當與麽時，爲甚麽人説法？良久曰：方以類聚，物以羣分。上堂：三峽道無别，朝朝祇麽説。僧繇會寫真，鎮府出鑌鐵。上堂：不長不短，不小不大。此箇道理是誰境界？咄！上堂：聞説佛法兩字，早是污我耳目。諸人未跨雲居門，脚跟下好與三十棒。雖然如是，也是爲衆竭力。上堂舉夾山道：閙市門頭識取天子，百草頭上薦取老僧。雲居卽不然，婦摇機軋軋，兒弄口㗻㗻。上堂：諸方有弄蛇頭，撥虎尾，跳大海，劒刃裏藏身。雲居這裏，寒天熱水洗脚，夜間脱韈打睡，早朝旋打行纏，風吹籬倒，唤人夫劈篾縳起。上堂：雲居不會禪，洗脚上牀眠。冬瓜直儱侗，瓠子曲彎彎。
潭州大潙懷宥禪師，僧問：人將語試，金將火試。未審衲僧將甚麽試？師曰：拄杖子。曰：畢竟如何？師曰：退後著。僧應喏，師便打。曰：教休不肯休，直待雨淋頭。
杭州佛日契嵩禪師，藤州鐔津李氏子。七歲出家，十三得度。十九遊方，徧參知識。得法于洞山。師夜則頂戴觀音像而誦其號，必滿十萬乃寢，以爲常。自是世間經書章句，不學而能，作原教論十餘萬言，明儒釋之道一貫，以抗宗韓排佛之説。讀之者畏服。後居永安蘭若，著禪門定祖圖、傳法正宗記、輔教編，上進仁宗皇帝，覽之加歎，付傳法院編次入藏。下詔褒寵，賜號明教。宰相韓琦、大參歐陽修皆延見而尊禮之。洎東還，熙寧四年六月四日，晨興寫偈曰：後夜月初明，吾今憙獨行。不學大梅老，貪隨鼯鼠聲。至中夜而化。闍維不壞者五，曰頂、曰耳、曰舌、曰童真、曰數珠。其頂骨出舍利，紅白晶潔。道俗合諸不壞，葬於故居永安之左。後住淨慈。北磵居簡甞著五種不壞贊。師有文集二十卷，目曰鐔津，盛行于世。
洪州太守許式，參洞山，得正法眼。一日，與泐潭澄上藍溥坐次，潭問：聞郎中道，夜坐連雲石，春栽帶雨松。當時荅洞山甚麽話？公曰：今日放衙早。潭曰：聞荅泗州大聖在楊州出現底，是否？公曰：别點茶來。潭曰：名不虚傳。公曰：和尚早晚回山？潭曰：今日被上藍覷破。藍便喝，潭曰：須是你始得。公曰：不奈船何，打破戽斗。
明州育王山懷璉大覺禪師，漳州龍溪陳氏子。誕生之夕，夢僧伽降室，因小字泗州。既有異兆，僉知祥應。齠齓出家，丱角圓頂。篤志道學，寢食無廢。一日洗面，潑水于地，微有省發。卽慕參尋，遠造泐潭法席，投機印可。師事之十餘年，去游廬山，掌記於圓通訥禪師所。皇祐中仁廟有詔，住淨因禪院，召對化成殿。問佛法大意，奏對稱旨，賜號大覺禪師。後遣中使問曰：才去竪拂，人立難當。師卽以頌回進曰：有節非干竹，三星偃月宫。一人居日下，弗與衆人同。帝覽大悦。又詔入對便殿，賜羅扇一把，題元寂頌於其上。與師問荅詩頌，書以賜之，凡十有七篇。至和中乞歸老山中，乃進頌曰：六載皇都唱祖機，兩曾金殿奉天威。青山隱去欣何得，滿篋唯將御頌歸。帝和頌不允，仍宣諭曰：山卽如如體也，將安歸乎？再住京國，且興佛法。師再進頌謝曰：中使宣傳出禁圍，再令臣住此禪扉。青山未許藏千拙，白髮將何補萬幾？霄露恩輝方湛湛，林泉情味苦依依。堯仁況是如天闊，應任孤雲自在飛。既而遣使賜龍腦鉢。師謝恩罷，捧鉢曰：吾法以壞色衣，以瓦鐵食，此鉢非法。遂焚之。中使回奏，上加歎不已。治平中上疏丐歸，仍進頌曰：千簇雲山萬壑流，閑身歸老此峯頭。餘生願祝無疆壽，一炷清香滿石樓。英廟依所乞，賜手詔曰：大覺禪師懷璉受先帝聖眷，累錫宸章。屢貢誠懇，乞歸林下。今從所請，俾遂閑心。凡經過小可菴院，任性住持。或十方禪林，不得抑逼堅請。師既渡江，少留金山西湖，四明郡守以育王虚席迎致，九峯韶公作疏，勸請四明之人，相與出力，建大閣藏所賜詩頌，榜之曰宸奎。翰林蘇公軾知杭時，以書問師曰：承要作宸奎閣碑，謹已撰成，衰朽廢學，不知堪上石否？見參寥説，禪師出京日，英廟賜手詔，其略云：任性住持者，不知果有否？如有，切請錄示全文，欲添入此一節。師終藏而不出。逮委順後，獲於篋笥。
開堂日，僧問：諸佛出世，利濟羣生。猊座師登，將何拯濟？師曰：山高水闊。曰：華發無根樹，魚跳萬仞峯。師曰：新羅國裏。曰：慈舟不棹清波上，劒峽徒勞放木鵝。師曰：脱却衣裳卧荆棘。曰：人將語試。師曰：慣得其便。僧拊掌，師曰：更𨁝跳。問：聖君御頌親頒賜，和尚將何報此恩？師曰：兩手拓地。曰：恁麽則一人有慶，兆民賴之。師曰：半尋拄杖攪黄河。問：艣棹不停時如何？師曰：清波箭急。曰：恁麽則移舟諳水勢，舉棹别波瀾。師曰：濟水過新羅。曰：古佛位中留不住，夜來依舊宿蘆花。師曰：兒童不識十字街。問：坐斷毗盧頂，不禀釋迦文，猶未是學人行業。如何是學人行業？師曰：斫額望明月。僧以手便拂，師曰：作甚麽？僧茫然。師曰：賺却一船人。師曰：若論佛法兩字，是加增之辭，廉纖之説。諸人向這裏承當得，盡是二頭三首，譬如金屑雖貴，眼裏著不得。若是本分衲僧，纔聞舉著，一擺擺斷，不受纖塵，獨脱自在，最爲親的。然後便能在天同天，在人同人，在僧同僧，在俗同俗，在凡同凡，在聖同聖。一切處出没自在，並拘檢他不得，名邈他不得，何也？爲渠能建立一切法故。一切法要且不是渠，渠既無背面，第一不用妄與安排。但知十二時中，平常飲啄，快樂無憂。祇此相期，更無别事。所以古人云，放曠長如癡兀人，他家自有通人愛。
上堂：文殊寶劒，得者爲尊。乃拈拄杖曰：淨因今日恁麽，直得千聖路絶，雖然如是，猶是矛盾相攻，不犯鋒鋩，如何運用？良久曰：野蒿自發空臨水，江燕初歸不見人。參！上堂：太陽東昇，爍破大千之暗。諸人若向明中立，猶是影響相馳。若向暗中立，也是藏頭露影漢。到這裏作麽生吐露？良久曰：逢人祇可三分語，未可全抛一片心。參！上堂：世法裏面，迷却多少人？佛法裏面，醉却多少人？祇如不迷不醉，是甚麽人分上事？上堂：言鋒纔擊，義海交深。若用徑截一路，各請歸堂。上堂：應物現形，如水中月。遂拈起拄杖曰：這箇不是物，卽今現形也。且道月在甚麽處？良久曰：長空有路還須透，潭底無蹤不用尋。擊香臺，下座。上堂：白日東上，白日西落，急如投壺閃寥廓。神龍一舉透無邊，纖鱗猶向泥中躍。靈燄中，休湊泊，三歲孩童髽四角。參！上堂良久，舉起拳頭曰：握拳則五嶽倒卓，展手則五指參差。有時把定佛祖關，有時拓開千聖宅。今日這裏相呈，且道作何使用？指禪牀曰：向下文長，付在來日。
臨安府靈隱雲知慈覺禪師，僧問：一佛出世，各坐一華。和尚出世，有何祥瑞？師曰：白雲横谷口。曰：光前絶後去也。師曰：錯。曰：大衆證明，學人禮謝。師曰：點。問：如何是道？師曰：甚麽道！曰：大道。師曰：欲行千里，一步爲初。曰：如何是道中人？師曰：西天駐泊，此地都監。僧禮拜，師乃吽吽。上堂：日月雲霞爲天標，山川草木爲地標，招賢納士爲德標，閑居趣寂爲道標。拈拄杖曰：且道這箇是甚麽標？會麽？拈起則有文有彩，放下則糲糲磕磕。直得不拈不放，又作麽生？良久曰：扶過斷橋水，伴歸無月村。卓一下，下座。上堂：秋風起，庭梧墜，衲子紛紛看祥瑞。張三李四賣囂虚，拾得寒山争賤貴。覿面相逢，更無難易。四衢道中，棚欄瓦市。畐塞虚空，普天帀地。任是臨濟赤肉團上，雪峰南山鼈鼻，玄沙見虎，俱胝舉指，一時拈來，當面布施。更若擬議，千山萬水。復曰：過。
承天惟簡禪師婺州承天惟簡禪師，僧問：佛與衆生，是一是二？師曰：花開滿樹紅，花落萬枝空。曰：畢竟是一是二？師曰：唯餘一朵在，明日恐隨風。問：如何是吹毛劒？師曰：星多不當月。曰：用者如何？師曰：落。曰：落後如何？師曰：觀世音菩薩。問：如何是和尚家風？師曰：理長卽就。曰：如何領會？師曰：繪雉不成雞。問：開口卽失，閉口卽喪。未審如何説？師曰：舌頭無骨。僧曰：不會。師曰：對牛彈琴。上堂：夫遮那之境界，衆妙之玄門，知識説之而莫窮，善財酌之而不竭，文殊體之而寂寂，普賢證之以重重。若也隨其法性，如雲收碧漢，本無一物。若也隨其智用，如花開春谷，應用無邊。雖説徧恒沙，乃同遵一道。且問諸人，作麽生是一道？良久曰：白雲斷處見明月，黄葉落時聞擣衣。參！上堂：莫離蓋纏，莫求佛祖，去此二途，以何依怙？江淹夢筆，天龍見虎，古老相傳，月不跨五。參！上堂：一刀兩段，埋没宗風。師子飜身，拖泥帶水。直饒坐斷十方，不通凡聖，脚跟不好，與三十。上堂：拈一放一，妙用縱横。去解除玄，收凡破聖。若望本分草料，大似磨甎作鏡。衲僧家合作麽生？良久曰：寔。
明州九峰鑒韶禪師，僧問：承聞和尚是泐潭嫡子，是否？師曰：是。曰：還記得當時得力句否？師曰：記得。曰：請舉看。師曰：左手握拳，右手把筆。上堂：山僧説禪，如蚝蜢吐油，捏著便出。若不捏著，一點也無。何故？祇爲不曾看讀古今因緣，及預先排疊勝妙見知等候。陞堂便磨唇捋觜，將粥飯氣熏炙諸人。凡有一問一荅，蓋不得已。豈獨山僧，看他大通智勝如來，默坐十劫，無開口處。後因諸天、梵天及十六王子再三勸請，方始説之。却不是秘惜，祇爲不敢埋没諸人。山僧既不埋没諸人，不得道山僧會陞座。參！
婺州西塔顯殊禪師，上堂：黄梅席上數如麻，句裏呈機事可嗟。直是本來無一物，青天白日被雲遮。參！
天台崇善寺用良禪師，僧問：三門與自己，是同是别？師曰：八兩移來作半斤。曰：恁麽則秋水泛漁舟去也。師曰：東家點燈，西家爲甚麽却覓油？曰：山高月上遲。師曰：道甚麽？曰：莫瞌睡。師曰：入水見長人。
臨江軍慧力有文禪師，上堂：建山寂寞，坐倚城郭。無味之談，七零八落。以柱杖敲香臺，下座。
福州雪峰象敦禪師，僧問：如何是佛？師曰：把火照魚行。曰：如何是法？師曰：唐人譯不出。曰：佛法已蒙師指示，未審畢竟事如何？師曰：臘月三十日。
南康軍雲居守億禪師，上堂：馬祖纔陞堂，雄峰便卷席。春風一陣來，滿地花狼籍。便下座。
瑞州洞山永孚禪師，上堂：棒頭排日月，木馬夜嘶鳴。拈拄杖曰：雲門木師來也。卓一下，曰：炊沙作飯，看井作袴。參！
令滔首座，久參泐潭，潭因問：祖師西來，單傳心印，直指人心，見性成佛。子作麽生會？師曰：某甲不會。潭曰：子未出家時，作箇甚麽？師曰：牧牛。潭曰：作麽生牧？師曰：早朝騎出去，晚後復騎歸。潭曰：子大好不會。師於言下大悟。遂成頌曰：放却牛繩便出家，剃除鬚髮著袈裟。有人問我西來意，拄杖横挑囉哩囉。
瑞州洞山清辯禪師，僧問：百丈得大機，黄檗得大用。未審和尚得箇甚麽？師便喝，僧亦喝。師便打，僧曰：争奈大衆眼何！便歸衆。師嘘兩嘘。
荆門軍玉泉承皓禪師，姓王氏，眉州丹稜人也。依大力院出家。登具後游方，參北塔，發明心要，得大自在三昧。製犢鼻裩，書歷代祖師名字。乃曰：唯有文殊普賢較些子。且書於帶上。故叢林目爲皓布裩。元豐間，首衆於襄陽谷隱，有鄉僧亦効之。師見而詬曰：汝具何道理，敢以爲戯事耶？嘔血無及耳。尋於鹿門如所言而逝。張無盡奉使京西南路，就謁之。致開法于郢州大陽，時谷隱主者私爲之喜。師受請陞座，曰：某在谷隱十年，不曾飲谷隱一滴水，嚼谷隱一粒米，汝若不會，來大陽爲汝説破。携拄杖下座，傲然而去。尋遷玉泉，有示衆曰：一夜雨霶烹，打倒蒲萄棚。知事頭首，行者人力，拄底拄，撐底撐，撐撐拄拄到天明，依舊可憐生。自贊：粥稀後坐，牀窄先卧。耳聵愛高聲，眼昏宜字大。冬至示衆曰：晷運推移，布裩赫赤。莫怪不洗，無來换替。僧入室次，狗子在室中，師叱一聲，狗便出去。師曰：狗却會，你却不會。師示疾，門人圍繞，師笑曰：吾年八十一，老死舁屍出。兒郎齊著力，一年三百六十日。言畢而逝。
福州廣明常委禪師，僧問：知師久藴囊中寶，今日當場略借看。師曰：看。曰：恁麽則謝師指示。師曰：等閑垂一釣，容易上鈎來。
南康軍雲居文慶海印禪師，僧問：如何是函蓋乾坤句？師曰：合。曰：如何是隨波逐浪句？師曰：闊。曰：如何是截斷衆流句？師曰：窄。上堂：道本無爲，法非延促。一念萬年，千古在目。月白風恬，山青水綠。法法現前，頭頭具足。祖意教意，非直非曲。要識廬陵米價，會取山前麥熟。以拂子擊禅牀，下座。
越州東山國慶順宗禪師，上堂：心生則種種法生，心滅則種種法滅。拈起拄杖曰：此箇是法，那箇是滅底心？若人道得，許你頂門上具眼。其或未然，雲暗不知天早晚，雪深難辨路高低。參！
安吉州天聖守道禪師，上堂：日月遶須彌，人間分晝夜。南閻浮提人，祇被明暗色空留礙。且道不落明暗一句作麽生道？良久曰：柳色黄金嫰，棃花白雪香。參！上堂：不從一地至一地，寂滅性中寧有位。釋迦稽首問然燈，仁者何名爲受記？便下座。
越州天衣義懷禪師，永嘉樂清陳氏子也。世以漁爲業。母夢星殞於屋，乃孕。及産，尤多吉祥。兒時坐船尾，父得魚付師貫之。師不忍，乃私投江中。父怒，笞之，師恬然如故。長游京師，依景德寺爲童行。天聖中，試經得度。謁金鑾善葉縣省，皆蒙印可。遂由洛抵龍門，復至都下，欲繼宗風。意有未決，忽遇言法華，拊師背曰：雲門臨濟去！及至姑蘇，禮明覺於翠峰。覺問：汝名甚麽？曰：義懷。覺曰：何不名懷義？曰：當時致得。覺曰：誰爲汝立名？曰：受戒來十年矣。覺曰：汝行脚費却多少草鞋？曰：和尚莫瞞人好！覺曰：我也没量罪過，汝也没量罪過。你作麽生？師無語。覺打曰：脱空謾語漢，出去！入室次，覺曰：恁麽也不得，不恁麽也不得，恁麽不恁麽總不得。師擬議，覺又打出。如是者數四。尋爲水頭，因汲水折擔，忽悟，作投機偈曰：一二三四五六七，萬仞峰頭獨足立。驪龍頷下奪明珠，一言勘破維摩詰。覺聞拊几稱善。後七坐道場，化行海内，嗣法者甚衆。住後，僧問：如何是佛？師曰：布髮掩泥，横身卧地。曰：意旨如何？師曰：任是波旬也皺眉。曰：恁麽則謝師指示。師曰：西天此土。問：學人上來，請師説法。師曰：林間鳥噪，水底魚行。上堂：須彌頂上，不扣金鐘。畢鉢巖中，無人聚會。山僧倒騎佛殿，諸人反著草鞋，朝遊檀特，暮到羅浮。拄杖針筒，自家收取。上堂：衲僧横説竪説，未知有頂門上眼。時有僧問：如何是頂門上眼？師曰：衣穿瘦骨露，屋破看星眠。上堂，大衆集定，乃曰：上來道箇不審，能銷萬兩黄金。下去道箇珍重，亦銷得四天下供養。若作佛法話會，滴水難消。若作無事商量，眼中著屑。且作麽生卽是？良久，曰：還會麽？珍重！
上堂：夫爲宗師，須是驅耕夫之牛，奪飢人之食，遇賤卽貴，遇貴卽賤。驅耕夫之牛，令他苗稼豐登。奪飢人之食，令他永絶飢渴。遇賤卽貴，握土成金。遇貴卽賤，變金成土。老僧亦不驅耕夫之牛，亦不奪飢人之食。何謂？耕夫之牛，我復何用？飢人之食，我復何餐？我也不握土成金，也不變金作土。何也？金是金，土是土，玉是玉，石是石，僧是僧，俗是俗。古今天地，古今日月，古今山河，古今人倫，雖然如此，打破大散關，幾箇迷逢達磨？上堂：鴈過長空，影沉寒水。鴈無遺蹤之意，水無留影之心。若能如是，方解向異類中行。不用續鳧截鶴，夷嶽盈壑。放行也百醜千拙，收來也攣攣拳拳。用之，則敢與八大龍王鬭富。不用，都來不直半分錢。參！
上堂：髑髏常干世界，鼻孔摩觸家風。芭蕉聞雷開，葵花隨日轉。諸仁者，芭蕉聞雷開，還有耳麽？葵花隨日轉，還有眼麽？若也會得，西天卽是此土。若也不會，七九六十三，收。上堂：靈源絶眹，普現色身。法離斷常，有無堪示。所以道，塵塵不見佛，刹刹不聞經。要會靈山親授記，晝見日，夜見星。良久，曰：若到諸方，不得錯舉。參！上堂：夜來寒霜凜冽，黄河凍結，陝府鐵牛腰折。盡道女媧煉石補天，争柰西北一缺。如今欲與他補却，又恐大地人無出氣處。且留這一竅，與大地人出氣。參！上堂：虚明自照，不勞心力。上士見之，鬼神茶飯。中下得之，狂心頓息。更有一人，切忌道著。上堂：光透日月，明暗不收。智出聖凡，賢愚不歷。所以道，不用低頭，思量難得。良久曰：是甚麽？上堂：青蘿夤緣，直上寒松之頂。白雲淡泞，出没太虚之中。何似南山起雲，北山下雨。若也會得，甜瓜徹蔕甜。若也不會，苦瓠連根苦。上堂：無邊刹境，自他不隔於毫端。且道妙喜世界，不動如來，説甚麽法？十世古今，始終不離於當念。祇如威音王佛最初一會，度多少人？若是通方作者，試爲道看。良久曰：行路難，行路難。萬仞峰頭君自看。上堂：枯桑知天風，海水知天寒。金色頭陀，見處不真。雞足山中，與他看守衣鉢。三千大喻，八百小喻，大似泥裏洗土塊。四十九年，三百六十餘會，摩竭提國猶較些子。德山臨濟，雖然丈夫，争似罽賓國王，一刀兩段。如今若有箇人鼻孔遼天，山僧性命何在？良久曰：太平本是將軍致，不許將軍見太平。喝一喝，下座。
僧問：天不能蓋，地不能載，未審是甚麽人？師曰：掘地深埋。曰：此人還受安排也無？師曰：土上更加泥。問：牛頭未見四祖時如何？師曰：長江無六月。曰：見後如何？師曰：一年一度春。室中問僧：無手人能行拳，無舌人解言語。忽然無手人打無舌人，無舌人道箇甚麽？又曰：蜀魄連宵叫，鵽𩾗終夜啼。圓通門大啓，何事隔雲泥？晚年以疾居池陽杉山庵，門弟子智才住臨平之佛日，迎歸侍奉。才如蘇城未還，師速其歸。及踵門，師告之曰：時至，吾行矣。才曰：師有何語示徒？乃説偈曰：紅日照扶桑，寒雲封華嶽。三更過鐵圍，拶折驪龍角。才問：卵塔已成，如何是畢竟事？師舉拳示之，遂就寢，推枕而寂。塔全身寺東之原。崇寧中謚振宗禪師。
越州稱心省倧禪師，僧問：如何是祖師西來意？師曰：行人念路。僧曰：不會。師曰：緊峭草鞋。上堂：佛種從緣起，是故説一乘。拈拄杖曰：拄杖是緣，那箇是佛種？拄杖是一乘法，那箇是緣？這裏參見釋迦老子了，却買草鞋行脚，不得向衲僧門下過，打折汝腰。且道衲僧據箇甚麽？良久曰：三十年後，莫孤負人。卓拄杖，下座。
泉州承天傳宗禪師，僧問：大用現前，不存󰞻則時如何？師曰：承天今日高竪降旗。僧便喝。師曰：臨濟兒孫。僧又喝，師便打。問：如何是般若體？師曰：雲籠碧嶠。曰：如何是般若用？師曰：月在清池。
處州南明日慎禪師，僧問：祖意教意，是同是别？師曰：水天影交碧。曰：畢竟是同是别？師曰：松竹聲相寒。
舒州投子法宗禪師，僧問：如何是道者家風？師曰：袈裟裹草鞋。曰：意旨如何？師曰：赤脚下桐城。
天台寶相藴觀禪師，僧問：如何是佛？師曰：堂堂八尺餘。
岳州君山顯昇禪師，上堂：大方無外，含裹十虚。至理不形，圓融三際。高超名相，妙體全彰。迥出古今，真機獨露。握驪珠而鑑物，物物流輝。擲寶劒以揮空，空空絶迹。把定則摩竭掩室，淨名杜詞；放行則拾得摇頭，寒山拊掌。且道是何人境界？拈拄杖卓一下，曰：瞬目揚眉處，憑君子細看。
平江府水月寺惠金典座，依明覺於雪竇，聞舉須彌山話，默有契。一日欲往訊，遇之殿軒。覺問：汝名甚麽？曰：惠金？覺曰：阿誰惠汝金？曰：容少間去方丈致謝。覺曰：卽今聻！曰：這裏容和尚不得。
修撰曾會居士，幼與明覺同舍，及冠異途。天禧間，公守池州，一日會于景德寺。公遂引中庸、大學，參以楞嚴符宗門語句，質明覺。覺曰：這箇尚不與教乘合，況中庸、大學邪？學士要徑捷理會此事。乃彈指一下曰：但恁麽薦取。公於言下領旨。天聖初，公守四明，以書幣迎師補雪竇。既至，公曰：某近與清長老商量趙州勘婆子話，未審端的有勘破處也無？覺曰：清長老道箇甚麽？公曰：又與麽去也。覺曰：清長老且放過一著，學士還知天下衲僧出這婆子圈䙡不得麽？公曰：這裏别有箇道處。趙州若不勘破，婆子一生受屈。覺曰：勘破了也。公大笑。
廬山圓通居訥祖印禪師，梓州人，姓蹇氏。生而英特，讀書過目成誦。十一出家，十七試法華得度。受具後肄業講肆，耆年多下之。會禪者南游回，力勉其行。於是徧參荆楚間，迄無所得。至襄州洞山，留止十年，因讀華嚴論有省。後游廬山，道價日起。由歸宗而遷圓通。仁廟聞其名，皇祐初，詔住十方淨因禪院。師稱目疾，不能奉詔。有旨令舉自代，遂舉大覺璉應詔。及引對，問佛法大意稱旨。天下賢師知人也。僧問：祖刹重興時如何？師曰：人在破頭山。曰：一朝權在手。師便打。
臨安府慧因懷祥禪師，上堂：南山高，北山低。日出東方夜落西。白牛上樹覓不得，烏雞入水大家知。且道覓得後又如何？良久曰：堪作甚麽！
臨安府慧因義寧禪師，僧問：佛未出世時如何？師曰：摩耶夫人。曰：出世後如何？師曰：悉達太子。
齊州興化延慶禪師，上堂：言前薦得，孤負平生。句後投機，全乖道體。離此二途，祖宗門下又且如何？良久曰：眼裏瞳兒吹木笛。
韶州寶壽行德禪師，冬日在南華受請，示衆曰：新冬新寶壽，言是舊時言。若會西來意，波斯上舶船。
韶州白虎山守昇禪師，僧問：如何是佛？師曰：有眼無鼻孔。
潭州興化紹銑禪師，上堂拈拄杖曰：一大藏教，是拭不淨故紙。超佛越祖之談，是誑𧬵閭閻漢。若論衲僧門下，一點也用不得。作麽生是衲僧門下事？良久曰：多虚不如少實。擊香臺，下座。
	洪州法昌倚遇禪師，漳州林氏子。幼棄家，依郡之崇福得度。有大志。自受具游方，名著叢席。浮山遠和尚嘗指謂人曰：此後學行脚樣子也。參北禪，禪問：近離甚處？師曰：福嚴。禪曰：思大鼻孔長多少？師曰：與和尚當時見底一般。禪曰：汝道我見時長多少？師曰：和尚大似不曾到福嚴。禪曰：學語之流。又問：來時馬大師安樂否？師曰：安樂。禪曰：向汝道甚麽？師曰：教和尚莫亂統。禪曰：念汝新到，不能打得你。師曰：某甲亦放和尚過。茶罷，禪問：鄉里甚處？師曰：漳州。禪曰：三平在彼作甚麽？師曰：説禪説道。禪曰：年多少？師曰：與露柱齊年。禪曰：有露柱且從，無露柱年多少？師曰：無露柱，一年也不少。禪曰：夜半放烏雞。師留北禪最久。於是師資敲唱，妙出一時。晚至西山，睠雙嶺深邃，棲息三年，始應法昌之請。師在雙嶺受請，與英勝二首座相别，曰：三年聚首，無事不知。檢點將來，不無滲漏。以拄杖畫一畫，曰：這箇卽且止，宗門事作麽生？英曰：須彌安鼻孔。師曰：恁麽則臨崖看滸眼，特地一場愁。英曰：深沙努眼睛。師曰：争奈聖凡無異路，方便有多門。英曰：鐵蛇鑽不入。師曰：這般漢有甚共語處？英曰：自緣根力淺，莫怨太陽春。却畫一畫，曰：宗門事且止，這箇事作麽生？師便掌。英曰：這漳州子，莫無去就。師曰：你這般見解，不打更待何時？又打。英曰：也是老僧招得。上堂：祖師西來，特唱此事。祇要時人知有。如貧子衣珠，不從人得。三世諸佛，祇是弄珠底人。十地菩薩，祇是求珠底人。汝等正是竛竮乞丐，懷寶迷邦。靈利漢纔聞舉著，眨上眉毛，便知落處。若更踏步向前，不如策杖歸山去，長嘯一聲煙霧深。示衆：我要一箇不會禪底作國師。上堂：汝若退身千尺，我便當處生芽。汝若覿面相呈，我便藏身露影。汝若春池拾礫，我便撒下明珠。直得水洒不著，風吹不入，如箇無孔鐵鎚相似。且道法昌還有爲人處也無？良久曰：利刀割肉瘡猶合，惡語傷人恨不銷。上堂：春山青，春水綠，一覺南柯夢初足。携笻縱步出松門，是處桃英香馥郁。因思昔日靈雲老，三十年來無處討。如今競愛摘楊花，紅香滿地無人掃。上堂，拈起拄杖曰：我若拈起，你便唤作先照後用。我若放下，你便唤作先用後照。我若擲下，你便唤作照用同時。忽然不拈不放，你向甚麽處卜度？直饒會得倜儻分明，若遇臨濟德山，便須腦門著地。且道伊有甚麽長處？良久曰：曾經大海休誇水，除却須彌不是山。上堂：夜半烏雞誰捉去？石女無端遭指注。空王令下急搜求，唯心便作軍中主。雲門長驅，潙山隊伍，列五位槍旗，布三玄戈弩。藥山持刀，青原荷斧，石鞏彎弓，禾山打鼓。陣排雪嶺長蛇，兵屯黄檗飛虎。木馬帶毛烹，泥牛和角煑。賞三軍，犒師旅。打葛藤，分露布。截海颺塵，横山簸土。擊玄關，除徼路，多少平人受辛苦。無邊刹海競紛紛，三界聖凡無覓處。無覓處，還知否？昨夜雲收天宇寬，依然帶月啼高樹。上堂：閑來祇麽坐，拍手誰賡和？回頭忽見簸箕星，水墨觀音解推磨。拍手一下曰：還會麽？八十翁翁雖皓首，看看不見老人容。上堂：法昌今日開爐，行脚僧無一箇。唯有十八高人，緘口圍爐打坐。不是規矩嚴難，免見諸人話墮。直饒口似秤鎚，未免燈籠勘破。不知道絶功勳，妄自修因證果。喝曰：但能一念回光，定脱三乘覊鎖。黄龍南禪師至。上堂：拏雲攫浪數如麻，點著銅睛眼便花。除却黄龍頭角外，自餘渾是赤斑蛇。法昌小刹，路遠山遥，景物蕭疏，游人罕到。敢謂黄龍禪師曲賜光臨，不唯泉石生輝，亦乃人天欣悦。然雲行雨施，自古自今，其奈爐韛之所，鈍鐵尤多；良醫之門，病者愈甚。瘥病須求靈藥，銷頑必藉金錘。法昌這裏，有幾箇垛根阿師，病者病在膏肓，頑者頑入骨髓。若非黄龍老漢到來，總是虚生浪死。拈拄杖曰：要會麽？打麵還他州土麥，唱歌須是帝鄉人。僧問：古鏡未磨時如何？師曰：却須磨取。曰：未審如何下手？師曰：鏡在甚麽處？僧遂作一圓相，師便打曰：這漆桶，碌甎也不識。師與感首座歲夜喫湯次，座曰：昔日北禪分歲，曾烹露地白牛。和尚今夜分歲，有何施設？師曰：臘雪連山白，春風透户寒。座曰：大衆喫箇甚麽？師曰：莫嫌冷淡無滋味，一飽能消萬劫飢。座曰：未審是甚麽人置辦？師曰：無慚愧漢，來處也不知。英勝二首座到山相訪。英曰：和尚尋常愛檢點諸方，今日因甚麽却來古廟裏作活計？師曰：打草祇要蛇驚。英曰：莫塗糊人好！師曰：你又刺頭入膠盆作甚麽？英曰：古人道，我見兩箇泥牛鬭入海，所以住此山。未審和尚見箇甚麽？師曰：你他時異日，有把茆蓋頭，人或問你，作麽生祗對？英曰：山頭不如嶺尾。師曰：你且道，還當得住山事也無？英曰：使钁不及拖犂。師曰：還曾夢見古人麽？英曰：和尚作麽生？師展兩手。英曰：鰕跳不出斗。師曰：休將三寸燭，擬比太陽輝。英曰：争奈公案見在。師曰：亂統禪和，如麻似粟。龍圖徐公禧布衣時，與師往來，爲法喜之游。師將化前一日，作偈遺之曰：今年七十七，出行須擇日。昨夜問龜哥，報道明朝吉。徐覽偈聳然，邀靈源清禪師同往。師方坐寢室，以院務誡知事曰：吾住此山二十三年，護惜常住，每自蒞之。今行矣，汝輩著精彩。言畢，舉拄杖曰：且道這箇分付阿誰？徐與靈源皆屏息。遂擲杖投牀，枕臂而化。
福州廣因擇要禪師，上堂：王臨寶位，胡漢同風。紐半破三，佛殿倒卓。藏身句卽不問，你透出一字作麽生道？拈拄杖曰：春風開竹户，夜雨滴花心。上堂：古者道，祇恐爲僧心不了，爲僧心了總輸僧。且如何是諸上座了底心？良久曰：漁翁睡重春潭闊，白鳥不飛舟自横。僧問：如何是祖師西來意？師曰：長安東，洛陽西。問：如何是佛？師曰：福州橄欖兩頭尖。問：佛未出世時如何？師曰：隈巖傍壑。曰：出世後如何？師曰：前山後山。
南康軍雲居山了元佛印禪師，饒州浮梁林氏子。誕生之時，祥光上燭。鬚髮爪齒，宛然具體。風骨爽拔，孩孺異常。發言成章，語合經史。閭里先生稱曰神童。年將頂角，博覽典墳。卷不再舒，洞明今古。才思俊邁，風韻飄然。志慕空宗，投師出家。試經圓具，感悟夙習。卽徧參尋，投機於開先法席，出爲宗匠。九坐道場，四衆傾向，名動朝野。神宗賜高麗磨衲金鉢，以旌師德。僧問：如何是佛？師曰：木頭雕不就。曰：恁麽則皆是虚妄也。師曰：梵音深遠，令人樂聞。問：如何是諸佛説不到底法？師曰：蟻子解尋腥處走，蒼蠅偏向臭邊飛。曰：學人未曉，請師再指。師曰：九萬里鵬從海出，一千年鶴遠天歸。問：達磨面壁，意旨如何？師曰：閉口深藏舌。曰：學人未曉。師曰：一言已出，駟馬難追。問：大修行人還入地嶽也無？師曰：在裏許。曰：大作業人還上天堂也無？師曰：鰕跳不出斗。曰：恁麽則鑊湯爐炭吹教滅，劒樹刀山喝使摧。師曰：自作自受。乃曰：適來禪客出衆禮拜，各以無量珍寶布施大衆。又於面門上放大光明，照耀乾坤，令諸人普得相見。於此明得，可謂十方諸佛各坐其前，常爲勞生，演説大法，豈假山僧重重註破。如或未然，不免横身徇物。乃横按拄杖曰：萬般草木根苗異，一得春風便放花。上堂：寒！寒！風撼竹聲乾，水凍魚行澁，林疏鳥宿難。早是嚴霜威重，那堪行客衣單。休思紫陌山千朵，且擁紅爐火一攢。放下茱萸空中竹橛，倒却迦葉門前刹竿。直下更云不會，筭來也太無端。參！師一日與學徒入室次，適東坡居士到面前。師曰：此間無坐榻，居士來此作甚麽？士曰：暫借佛印四大爲坐榻。師曰：山僧有一問，居士若道得，卽請坐；道不得，卽輸腰下玉帶子。士欣然曰：便請。師曰：居士適來道，暫借山僧四大爲坐榻。祇如山僧四大本空，五陰非有，居士向甚麽處坐？士不能答，遂留玉帶。師却贈以雲山衲衣。士乃作偈曰：百千燈作一燈光，盡是恒沙妙法王。是故東坡不敢惜，借君四大作禪牀。病骨難堪玉帶圍，鈍根仍落箭鋒機。會當乞食歌姬院，奪得雲山舊衲衣。此帶閲人如傳舍，流傳到我亦悠哉。錦袍錯落猶相稱，乞與佯狂老萬回。
東京智海本逸正覺禪師，僧問：古鏡未磨時如何？師曰：青青河畔草。曰：磨後如何？師曰：鬱鬱園中柳。曰：磨與未磨，是同是别？師曰：同别且置，還我鏡來。僧擬議，師便喝。上堂：開口是，合口是，眼下無妨更著鼻。開口錯，合口錯，眼與鼻孔都拈却。佛也打，祖也打，真人面前不説假。佛也安，祖也安，衲僧肚皮似海寬。此乃一出一入，半合半開，是山僧尋常用底。敢問諸禪德，刹竿因甚麽頭指天？力士何故揎起拳？良久曰：參！上堂，拈拄杖曰：這拄杖，在天也與日月並明，在地也與山河同固。在王侯也以代蒲鞭，在百姓也防身禦惡。在衲僧也晝横肩上，渡水穿雲，夜宿旅亭，撑門拄户。且道在山僧手裏，用作何爲？要會麽，有時放步東湖上，與僧遥指遠山青。擊禪牀下座。上堂：憶得老僧年七歲時，於村校書處得一法門，超情離見，絶妙絶玄，爰自染神。逾六十載，今日輒出，普告大衆。若欲傳持，宜當諦聽。遂曰：寒原耕種罷，牽犢負薪歸。此夜一爐火，渾家身上衣。諸禪德，逢人不得錯舉。上堂：古者道，接物利生絶妙，外甥終是不肖。他家自有兒孫，將來應用恰好。諸禪德還會麽？菜園牆倒晴方築，房店籬穿雨過修。院宇漏時隨分整，兒孫大小盡風流。上堂，舉暹和尚道：寒！寒！地爐火煖，閑坐蒲團。説迦葉不是，談達磨無端。此也彼也，必然一般。師召大衆曰：迦葉甚處不是？達磨那裏無端？若檢點得出，彼之二老一場懡㦬。若點檢不出，三十年後，莫道不被人瞞好！上堂：我有這一著，人人口裏嚼。嚼得破者，速須吐却。嚼不破者，飜成毒藥。乃召諸禪德：作甚麽滋味，試請道看。良久曰：醫王不是無方義，千里蘇香象不回。道士問：如何是道？師曰：龍吟金鼎，虎嘯丹田。曰：如何是道中人？師曰：吐故納新。曰：道與道中人相去多少？師曰：罥鶴顛崖上，冲天昧米民。
越州天章元楚寶月禪師，僧問：如何是佛法大意？師曰：一年三百六十日。曰：便恁麽會時如何？師曰：迢迢十萬不是遠。上堂：鼓聲錯落，山色崔嵬。本既不有，甚處得來？良久曰：高著眼。
鼎州梁山圓應禪師，僧問：如何是超佛越祖之談？師曰：喫粥喫飯。
金陵蔣山法泉佛慧禪師，隨州時氏子。僧問：古人説不到處，請師説。師曰：夫子入太廟。曰：學人未曉。師曰：春暖柳條青。問：如何是急切一句？師曰：火燒眉毛。問：祖師面壁，意旨如何？師曰：撑天拄地。曰：便恁麽去時如何？師曰：落七落八。問：二祖立雪齊腰，意旨如何？師曰：三年逢一閏。曰：爲甚麽付法傳衣？師曰：村酒足人酤。問：蓮華未出水時如何？師曰：西瞿耶尼。曰：出水後如何？師曰：泗州大聖。問：如何是祖師西來意？師曰：髮長僧貌醜。曰：未審意旨如何？師曰：閉户怕天寒。問：南禪結夏，爲甚麽却在蔣山解？師曰：衆流逢海盡。曰：恁麽則事同一家。師曰：夢裏到家鄉。上堂：來不來，去不去。脚下須彌山，腦後擎天柱。大藏不能宣，佛眼不能覷。諸禪德，漸老逢春解惜春，昨夜飛花落無數。上堂，畫一圓相，以手拓起曰：諸仁者還見麽？團團離海嶠，漸漸出雲衢。諸人若也未見，莫道南明長老措大相，却於寶華王座上念中秋月詩。若也見得，此夜一輪滿，清光何處無？上堂：要去不得去，要住不得住。打破大散關，脱却孃生袴。諸仁者若到臘月三十日，且道用箇甚麽？良久曰：柳絮隨風，自西自東。上堂：古人恁麽，南禪不恁麽；古人不恁麽，南禪却恁麽。大衆還委悉麽？王婆衫子短，李四帽簷長。聖節，上堂。拈拄杖擊法座一下，曰：以此功德，祝延聖壽。便下座。上堂：時人欲識南禪路，門前有箇長松樹。脚下分明不較多，無奈行人恁麽去。莫恁去，急回顧。樓臺煙鎖鐘鳴處。師因雪下，上堂召大衆曰：還有過得此色者麽？良久曰：文殊笑，普賢嗔。眼裏無筋一世貧。相逢盡道休官去，林下何曾見一人？上堂：快人一言，快馬一鞭。若更眼睛定動，未免紙裹麻纏。脚下是地，頭上是天。不信但看八九月，紛紛黄葉滿山川。師晚奉詔住大相國智海禪寺，問衆曰：赴智海，留蔣山，去就孰是？衆皆無對。師索筆書偈曰：非佛非心徒擬議，得皮得髓謾商量。臨行珍重諸禪侣，門外千山正夕陽。書畢坐逝。
明州天童澹交禪師，僧問：臨雲閣聳，太白峰高。到這裏如何進步？師曰：但尋荒草際，莫問白雲深。曰：未審如何話會？師曰：寒山逢拾得，兩箇一時癡。曰：向上宗乘，又且如何舉唱？師曰：前言不及後語。上堂：也大奇，也大差，十箇指頭八箇罅。由來多少分明，不用鑽龜打瓦。便下座。
建州崇梵餘禪師，僧問：臨濟喝少遇知音，德山棒難逢作者。和尚今日作麽生？師曰：山僧被你一問，直得退身三步，脊背汗流。曰：作家宗師，今日遭遇。師曰：一語傷人，千刀攪腹。僧以手畫一畫曰：争奈這箇何！師曰：草賊大敗。問：恁麽來底人，師還接否？師曰：孤峰無宿客。曰：不恁麽來底人，師還接否？師曰：灘峻不留船。曰：恁麽不恁麽則且置，穿過髑髏一句作麽生？師曰：堪笑亦堪悲。上堂：直須向黑豆未生芽時搆取。良久，召大衆曰：劒去遠矣。
處州慈雲院修慧圓照禪師，上堂：片月浸寒潭，微雲滿空碧。若於達道人，好箇真消息。還有達道人麽？微雲穿過你髑髏，片月觸著你鼻孔。珍重！
廬山歸宗慧通禪師，僧問：如何是函蓋乾坤句？師曰：日出東方夜落西。曰：如何是截斷衆流句？師曰：鐵山横在路？曰：如何是隨波逐浪句？師曰：船子下楊州。問：如何是塵塵三昧？師曰：灰飛火亂。問：如何是佛法大意？師曰：黄河水出崑崙觜。問：十二時中如何履踐？師曰：鐵牛步春草。問：隻履西歸，當爲何事？師曰：爲緣生處樂，不是厭他鄉。曰：如何是當面事？師曰：眼下鼻頭垂。上堂：心隨相起，見自塵生。了見本心，知心無相，卽十方刹海，念念圓明，無量法門，心心周匝。夫如是者，何假覺城東際，參見文殊；樓閣門開，方親彌勒。所以道，一切法門無盡海，同會一法道場中。拈起拄杖曰：這箇是一法，那箇是道場？這箇是道場，那箇是一法？良久曰：看！看！拄杖子穿過諸人髑髏，須彌山拶破諸人鼻孔。擊香臺一下，曰：且向這裏會取。上堂：從無入有易，從有入無難。有無俱盡處，且莫自顢頇。舉來看，寒山拾得禮豐干。
安州大安興教慧憲禪師，上堂：我有一條拄杖，尋常將何比況？采來不在南山，亦非崑崙西嶂。拈起滿目光生，放下驪龍縮項。同徒若也借看，卓出人中之上。擊香臺，下座。
臨安府佛日淨慧戒弼禪師，僧問：如何是毗盧印？師曰：草鞋踏雪。曰：學人不會。師曰：步步成蹤。
福州天宫慎徽禪師，上堂：八萬四千波羅密門，門門長開；三千大千微塵諸佛，佛佛説法。不説有，不説無，不説非有非無，不説亦有亦無。何也？離四句，絶百非，相逢舉目少人知。昨夜霜風漏消息，梅花依舊綴寒枝。
臨安府靈隱正童圓明禪師，僧問：如何是道？師曰：夜行莫踏白。曰：如何是道中人？師曰：黄張三，黑李四。
婺州智者山利元禪師，上堂，拈拄杖曰：大用現前，不存軌則。東方一指，乾坤肅静。西方一指，瓦解冰消。南方一指，南斗作竄。北方一指，北斗潛藏。上方一指，築著帝釋鼻孔。下方一指，穿過金剛水際。諸人面前一指，成得甚麽邊事？良久，卓一下曰：路上指奔鹿，門前打犬兒。
明州大梅法英祖鏡禪師，本郡張氏子。棄儒試經得度，肄講延慶。凡義學有困於宿德，輒以詰師。師縱辭辨之，爲衆所敬。忽曰：名相迂曲，豈吾所宗哉？乃參九峰，峰見器之，與語若久在叢席，因痛劄之。師領旨，自爾得譽。住後，上堂：三十六旬之始，七十二候之初。末後句則且置，祇如當頭一句，又作麽生道？拈拄杖曰：歲朝把筆，萬事皆吉。急急如律令。大衆，山僧恁麽舉唱，且道還有祖師意也無？良久曰：記得東村黑李四，年年親寫在門前。卓拄杖，下座。宣和初，敕天下僧尼爲德士。雖主法聚議，無一言以回上意。師肆筆解老子，詣進。上覽，謂近臣曰：法英道德經解，言簡理詣，於古未有。宜賜入道藏流行。仍就賜冠珮壇誥。不知師意者，往往以其爲佞諛。明年秋，詔復天下僧尼，師獨無改志。至紹興初，晨起戴樺皮冠，披鶴氅，執象簡，穿朱履，使擊鼓集衆。陞座召大衆曰：蘭芳春谷菊秋籬，物必榮枯各有時。昔毁僧尼專奉道，後平道佞復僧尼。且道僧尼形相作麽生？復取冠示衆曰：吾頂從來似月圓，雖冠其髮不成仙。今朝抛下無遮障，放出神光透碧天。擲之於地，隨易僧服。提鶴氅曰：如來昔日貿皮衣，數載慚將鶴氅披。還我丈夫調御服，須知此物不相宜。擲之。舉象簡曰：爲嫌禪板太無端，豈料遭他象簡瞞。今日因何忽放下，普天致仕老仙官。擲之。提朱履曰：達磨携將一隻歸，兒孫從此赤脚走。借他朱履代麻鞋，休道時難事掣肘。化鵬未遇不如鵾，畫虎不成反類狗。擲之。横拄杖曰：今朝拄杖化爲龍，分破華山千萬重。復倚肩曰：珍重佛心真聖主，好將堯德振吾宗。擲下拄杖，歛目而逝。
郢州林溪興教文慶禪師，上堂：六六三十六，東方甲乙木。嘉州大像出關來，陝府鐵井入西蜀。參！
江陵福昌信禪師，僧問：一花開五葉，如何是第一葉？師提起坐具。僧曰：雲生片片，雨點霏霏。師曰：不痛不知傷。僧曰：這箇猶是風生雨意，如何是第一葉？師將坐具𢷾一𢷾，僧拍掌。師曰：一任𨁝跳。問：如何是佛？師曰：東家兒郎，西家織女。僧曰：學人不會。師曰：擲筆抛梭。上堂召大衆，衆舉頭，師曰：南山風色緊。便下座。
東京慧林宗本圓照禪師，常州無錫管氏子。體貌厖碩，所事淳厚。年十九，依姑蘇承天永安道昇禪師出家，巾侍十載，剃度受具。又三年，禮辤遊方，至池陽謁振宗。宗舉：天親從彌勒内宫而下，無著問云：人間四百年，彼天爲一晝夜。彌勒於一時中，成就五百億天子，證無生法忍，未審説甚麽法？天親曰：祇説這箇法。如何是這箇法？師久而開悟。一日，室中問師：卽心卽佛時如何？曰：殺人放火有甚麽難？於是名播寰宇。漕使李公復圭命師開法瑞光，法席日盛。武林守陳公襄以承天興教二刹命師擇居，蘇人擁道遮留。又以淨慈堅請，移文諭道俗曰：借師三年，爲此邦植福，不敢久占。道俗始從。元豐五年，神宗皇帝下詔，闢相國寺六十四院爲八禪二律，召師爲慧林第一祖。既至，上遣使問勞。閲三日，傳旨就寺之三門爲士民演法。翌日，召對延和殿。問道賜坐，師卽跏趺。帝問：卿受業何寺？奏曰：蘇州承天永安。帝大悦，賜茶。師卽舉盞長吸，又蕩而撼之。帝曰：禪宗方興，宜善開導。師奏曰：陛下知有此道，如日照臨，臣豈敢自怠。卽辭退。帝目送之，謂左右曰：真福慧僧也。後帝登遐，命入福寧殿説法。以老乞歸林下，得旨任便雲遊，州郡不得抑令住持。擊鼓辤衆，説偈曰：本是無家客，那堪任意遊？順風加艣棹，船子下楊州。既出都城，王公貴人送者車騎相屬。師臨别誨之曰：歲月不可把玩，老病不與人期，唯勤修勿怠，是真相爲。聞者莫不感涕。晚居靈巖，其嗣法傳道者，不可勝紀。僧問：如何是祖師西來意？師曰：韓信臨朝。曰：中下之流，如何領會？師曰：伏屍萬里。曰：早知今日事，悔不慎當初。師曰：三皇塚上草離離。問：上是天，下是地，未審中間是甚麽物？師曰：山河大地。曰：恁麽則謝師答話。師曰：大地山河。曰：和尚何得瞞人！師曰：却是老僧罪過。上元日，僧問：千燈互照，絲竹交音。正恁麽時佛法在甚麽處？師曰：謝布施。曰：莫便是和尚爲人處也無？師曰：大似不齋來。上堂：於一毫端現寶王刹，坐微塵裏轉大法輪。拈起拄杖曰：這箇是塵，作麽生説箇轉法輪底道理？山僧今日不惜眉毛，與汝諸人説破。拈起也，海水騰波，須彌岌峇；放下也，四海晏清，乾坤肅静。敢問諸人，且道拈起卽是？放下卽是？當斷不斷，兩重公案。擊禪牀，下座。上堂：看！看！爍爍瑞光照大千界，百億微塵國土，百億大海水，百億須彌山，百億日月，百億四天下，乃至微塵刹土，皆於光中，一時發現。諸仁者還見麽？若也見得，許汝親在瑞光。若也不見，莫道瑞光不照好！參。上堂：頭圓像天，足方似地。古貌稜層，丈夫意氣。趯倒須彌，踏飜海水，帝釋與龍王無著身處。乃拈拄杖曰：却來拄杖上回避。咄！任汝神通變化，究竟須歸這裏。以拄杖卓一下。師全身塔于蘇之靈巖。
東京法雲寺法秀圓通禪師，秦州隴城辛氏子。母夢老僧託宿，覺而有娠。先是，麥積山老僧與應乾寺魯和尚者善，嘗欲從魯游方。魯老之，既去，緒語曰：他日當尋我竹鋪坡前，鐵場嶺下。魯後聞其所俄有兒生，卽往觀焉，兒爲一笑。三歲願隨魯歸，遂從魯姓。十九試經圓具，勵志講肆。習圓覺、華嚴，妙入精義。因聞無爲軍鐵佛寺懷禪師法席之盛，徑往參謁。懷問曰：座主講甚麽經？師曰：華嚴。曰：華嚴以何爲宗？師曰：法界爲宗。曰：法界以何爲宗？師曰：以心爲宗。曰：心以何爲宗？師無對。懷曰：毫氂有差，天地懸隔。汝當自看，必有發明。後聞僧舉：白兆參報慈：情未生時如何？慈曰：隔。師忽大悟，直詣方丈，陳其所證。懷曰：汝真法器。吾宗異日在汝行矣。初住龍舒四面，後詔居長蘆法雲爲鼻祖。神宗皇帝上仙，宣就神御前説法，賜圓通號。僧問：不離生死而得湼槃，不出魔界而入佛界，此理如何？師曰：赤土茶牛奶。曰：謝師答話。師曰：你話頭道甚麽？僧擬議，師便喝。問：陽春二三月，萬物盡生芽。未審道芽還增長也無？師曰：自家看取。曰：莫便是指示處麽？師曰：芭蕉高多少？曰：野火燒不盡，春風吹又生。師曰：這箇是白公底，你底作麽生？曰：且待别時。師曰：看你道不出。上堂：看風使帆，正是隨波逐浪。截斷衆流，未免依前滲漏。量才補職，寧越短長；買帽相頭，難得恰好。直饒上不見天，下不見地，東西不辨，南北不分，有甚麽用處？任是純鋼打就，生鐵鑄成，也須額頭汗出。揔不恁麽，如何商量？良久曰：赤心片片誰知得？笑殺黄梅石女兒。上堂：上堂：山僧不會巧説，大都應箇時節。相唤喫椀茶湯，亦無祖師妙訣。禪人若也未相諳，踏著秤鎚硬似鐵。上堂：秋雲秋水，看山滿目。這裏明得，千足萬足。其或未然，道士倒騎牛。參！上堂：寒雨細，朔風高，吹沙走石，拔木鳴條。諸人盡知有，且道風作何色？若識得去，許你具眼。若也不識，莫怪相瞞。參！上堂：少林九年冷坐，却被神光覷破。如今玉石難分，祇得麻纏紙裹。還會麽？笑我者多，哂我者少。上堂：衲僧家高揖釋迦，不拜彌勒，未爲分外。祇如半偈亡軀，一句投火，又圖箇甚麽？良久曰：彼彼住山人，何須更説破。師示疾，謂衆曰：老僧六處住持，有煩知事、首座、大衆，今來四大不堅，火風將散，各宜以道自安，無違吾囑。遂曰：來時無物去時空，南北東西事一同。六處住持無所補，師良久，監寺惠當進曰：和尚何不道末後句？師曰：珍重！珍重！言訖而逝。
東京相國慧林院若冲覺海禪師，江寧府鍾氏子。上堂：碧落静無雲，秋空明有月。長江瑩如練，清風來不歇。林下道人幽，相看情共悦。諸仁者，適來道箇清風明月，猶是建化門中事，作麽生是道人分上事？良久曰：閑來石上觀流水，欲洗禪衣未有塵。上堂：無邊義海，咸歸顧盻之中。萬象形容，盡入照臨之内。你諸人築著磕著，因甚麽却不知？良久曰：莫怪山僧太多事，光陰如箭急相催。珍重！
真州長蘆應夫廣照禪師，滁州蔣氏子。僧問：古者道，如來禪卽許老兄會，祖師禪未夢見在。未審如來禪與祖師禪是同是别？師曰：一箭過新蘿。僧擬議，師便喝。問：識得衣中寶時如何？師曰：你試拈出看。僧展一手，師曰：不用指東畫西，寶在甚麽處？曰：争奈學人用得。師曰：你試用看。僧拂坐具一下，師曰：衆人笑你。上堂，召衆曰：江山遶檻，宛如水墨屏風。殿閣凌空，麗若神仙洞府。森羅萬象，海印交參。一道神光，更無遮障。諸人還會麽？良久曰：寥寥天地間，獨立望何極。參！上堂，顧大衆曰：這箇爲甚麽擁不聚，撥不散，風吹不入，水灑不著，火燒不得，刀斫不斷。是箇甚麽？衆中莫有釘觜鐵舌底衲僧，試爲山僧定當看。還有麽？良久曰：若無，山僧今日失利。久立。
臨安府佛日智才禪師，台州人。僧問：如何是道？師曰：水冷生冰。曰：如何是道中人？師曰：春雪易消。曰：如何談論？師鳴指一下。問：東西密相付，爲甚麽衆人皆知？師曰：春無三日晴。曰：特伸請益。師曰：拖泥帶水。曰：學人到這裏却不會。師曰：賊身已露。上堂：城裏喧繁，空山寂静。然雖如此，動静一如，死生不二。四時輪轉，物理湛然。夏不去而秋自來，風不凉而人自爽。今也古也，不改絲毫。誰少誰多，身無二用。諸禪德，既身無二用，爲甚麽龍女現十八變？君不見弄潮須是弄潮人。珍重！上堂：風雨蕭騷，塞汝耳根。落葉交加，塞汝眼根。香臭叢雜，塞汝鼻根。冷熱甘甜，塞汝舌根。衣綿温冷，塞汝身根。顛倒妄想，塞汝意根。諸禪德，直饒汝飜得轉，也是平地骨堆。參！上堂：嚴風刮地，大野清寒。萬里草離衰，千山樹黯黲，蒼鷹得勢，俊鶻横飛。頗稱衲僧，鉢囊高挂。獨步遐方，似猛將出荒郊，臨機須扣敵，今日還有麽？良久曰：匣中寶劒，袖裏金鎚。幸遇太平，挂向壁上。參！上堂：諸禪德還知麽？山僧生身父母一時喪了，直是無依倚處。以手搥胸曰：蒼天！蒼天！復顧大衆，良久曰：你等諸人，也是鐵打心肝。便下座。上堂，舉栢樹子話。師曰：趙州庭栢，説與禪客。黑漆屏風，松欏亮隔。僧問：如何是無爲？師曰：山前雪半消。曰：請師方便？師曰：水聲轉嗚咽。
北京天鉢寺重元文慧禪師，青州千乘孫氏子。母夢於佛前吞一金果，後乃誕師。相儀殊特，迥異羣童。十七出家，冠歲圓具。初遊講肆，頗達宗教。嘗宴坐古室，忽聞空中有告師：學上乘者，無滯於此。驚駭出視，杳無人迹。翌日客至，出寒山集，師一覽之，卽慕參玄。至天衣法席，遇衆請益，豁然大悟。衣印可曰：此吾家千里駒也。出世後，僧問：如何是禪？師曰：入籠入檻。僧拊掌，師曰：跳得出是好手。僧擬議，師曰：了。問：如何是透法身句？師曰：上是天，下是地。上堂：冬不受寒，夏不受熱。身上衣，口中食，應時應節。既非天然自然，盡是人人膏血。諸禪德，山僧恁麽説話，爲是世法，爲是佛法？若也擇得分明，萬兩黄金亦消得。喝一喝。上堂：福勝一片地，行也任你行，住也任你住。步步踏著，始知落處。若未然者，直須退步，脚下看取。咄！上堂：古今天地，萬象森然。歲歲秋收冬藏，人人道我總會，還端的也無？直饒端的，比他雞足峰前，是甚麽閑事？良久曰：今朝十月初旬，天寒不得普請。參！師四易名藍，緇白仰重。示寂正盛暑中，清風透室，異香馥郁。荼毗，煙燄到處，獲舍利五色。太師文公彦博，以上賜白琉璃瓶貯之，藉以錦褥，躬葬于塔。居士何震所獲額骨齒牙舍利，别創浮圖。
台州瑞巖子鴻禪師，本郡吴氏子。僧問：如何是道？師曰：開眼覷不見。問：法爾不爾，如何指南？師曰：話墮也。曰：乞師指示。師呵呵大笑。上堂：一不守，二不向，上下四維無等量。大洋海裏泛鐵船，須彌頂上飜鯨浪。臨濟縮却舌頭，德山閣却拄杖。千古萬古獨巍巍，留與人間作榜樣。
廬山棲賢智遷禪師，僧問：一問一答，盡是建化門庭。未審向上更有事也無？師曰：有。曰：如何是向上事？師曰：雲從龍，風從虎。曰：恁麽則龍得水時添意氣，虎逢山則長威獰。師曰：興雲致雨又作麽生？僧便喝。師曰：莫更有在？僧擬議，師咄曰：念話杜家。問：如何是本來心？師曰：拆東籬，補西壁。曰：恁麽則今日齋晏。師曰：退後著。上堂：聞佛法二字，早是污我耳目。諸人未跨法堂門，脚跟下好與三十棒。雖然如是，山僧今日也是爲衆竭力。珍重！上堂：是甚麽物，得恁頑頑嚚嚚，𥈅𥈅睍睍。拊掌呵呵大笑曰：今朝巴鼻，直是黄面瞿曇通身是口，也分疏不下。久立。
越州淨衆梵言首座示衆：南陽國師道説法有所得，斯則野千鳴。説法無所得，是名師子吼。師曰：國師恁麽道，大似掩耳偷鈴。何故？説有説無，盡是野干鳴。諸人要識師子吼麽？咄！
舒州山谷三祖冲會圓智禪師，臨安府人也。初開堂日，僧問：如何是第一義諦？師曰：百雜碎。曰：恁麽則襃禪一會，不異靈山。師曰：將糞箕掃帚來。問：師登寶座，壁立千仞。正令當行，十方坐斷。未審將何爲人？師曰：千鈞之弩。曰：大衆承恩。師曰：量才補職。問：理雖頓悟，事假漸除。除卽不問，如何是頓悟底道理？師曰：言中有響。曰：便恁麽又且如何？師曰：金毛師子。問：生也猶如著衫，死也還同脱袴。未審意旨如何？師曰：譬如閑。曰：爲甚麽如此？師曰：因行不妨掉臂。問：如何是天堂？師曰：太遠在。曰：如何是地獄？師曰：放你不得。曰：天堂地獄，相去多少？師曰：七零八落。問：白雲綻處，樓閣門開。善財爲甚麽從外而入？師曰：開眼卽瞎。曰：未審落在甚麽處？師曰：填溝塞壑。問：如何是不動尊？師曰：寸步千里。
泉州資壽院捷禪師，僧問：如何是佛法大意？師曰：鐵牛生石卵。曰：如何是接人句？師曰：三門前合掌。曰：如何是大用句？師曰：腦門著地。曰：如何是無事句？師曰：横眠大道。曰：如何是奇特句？師曰：的。
洪州觀音啓禪師，僧問：如何是祖師西來意？師曰：松長栢短。曰：意旨如何？師曰：葉落歸根。
越州天章元善禪師，僧問：大無外，小無内。既無内外，畢竟是甚麽物？師曰：開口見膽。曰：學人未曉。師曰：苦中苦。曰：爲衆竭力，禍出私門。師打曰：教休不肯休，須待雨淋頭。問：如何是最初句？師曰：末後問將來。曰：爲甚如此？師曰：先行不到。曰：入水見長人也。師曰：秦皇擊缶。上堂：君問西來意，馬師踏水潦。若認一毛頭，何曾知起倒？劫火纔洞然，愚夫覓乾草。寧知明眼人，爲君長懊惱。
真州長蘆體明圓鑑禪師，上堂，顧視左邊曰：師子之狀，豈免嚬呻？顧右邊曰：象王之儀，寧忘回顧？取此逃彼，上士奚堪？識變知機，野狐窠窟。到這裏須知有凡聖不歷處，古今不到處。且道是甚麽人行履？良久曰：丈夫自有衝天志，莫向如來行處來。
汀州開元智孜禪師，上堂：衲僧家向針眼裏藏身稍寬，大海中走馬甚窄。將軍不上便橋，勇士徒勞挂甲。晝行三千，夜行八百卽不問，不動步一句作麽生道？若也道得，觀音、勢至、文殊、普賢祇在目前。若道不得，直須撩起布裙，緊峭草鞋。參！上堂：寒空落落，大地漫漫。雲生洞口，水出高原。若也把定，則十方世界恍然。若也放行，則東西南北坦然。茫茫宇宙人無數，一箇箇鼻孔遼天。且問諸人把定卽是，放行卽是？還有人斷得麽？若無人斷得，三門外有兩箇大漢，一箇張眉握劒，一箇努目揮拳。參！
平江府澄照慧慈禪師，僧問：了然無所得，爲甚麽天高地闊？師曰：窄。上堂：若論此事，眨上眉毛，早是蹉過。那堪進步向前，更要山僧説破。而今説破了也，還會麽？昨日雨，今日晴。
臨安府法雨慧源禪師，僧問：如何是最初一句？師曰：梁王不識。曰：如何是末後一句？師曰：達磨渡江。
秀州崇德智澄禪師，上堂：覿面相呈，更無餘事。若也如此，豈不俊哉！山僧蓋不得已曲爲諸人，若向衲僧面前，一點也著不得。諸禪德，且道衲僧面前説箇甚麽卽得？良久曰：深秋簾幕千家雨，落日樓臺一笛風。
泉州棲隱有評禪師，僧問：如何是平常道？師曰：和尚合掌，道士擎拳。問：十二時中如何趣向？師曰：著衣喫飯。曰：别還有事也無？師曰：有。曰：如何卽是？師曰：齋餘更請一甌茶。
平江府定慧雲禪師，僧問：如何是爲人一句？師曰：見之不取。曰：學人未曉。師曰：思之千里。
建寧府乾符大同院旺禪師，僧問：如何是祖師西來意？師曰：入市烏龜。曰：意旨如何？師曰：得縮頭時且縮頭。
無爲軍鐵佛因禪師，僧問：如何是和尚家風？師曰：一尋寒木自爲鄰，三事秋雲更誰識？曰：和尚家風蒙指示，爲人消息又如何？師曰：新月有圓夜，人心無滿時。
安吉州報本法存禪師，錢塘陸氏子。僧問：無味之談，塞斷人口。作麽生是塞斷人口底句？師便打。僧曰：恁麽則一句流通，天人聳耳。師曰：祇恐不是玉，是玉也大奇。曰：專爲流通。師曰：一任亂道。在天衣受請，上堂曰：吴江聖壽見召住持，進退不遑，且隨緣分。此皆堂頭和尚，提耳訓育，終始奬諭。若據今日，正令當行，便好一棒打殺，那堪更容立在座前。雖然如是，養子方見父慈。
和州開聖院棲禪師，開堂垂語曰：選佛場開人天普會。莫有久歷覺場，罷參禪客，出來相見。時有僧出，師曰：作家！作家！僧曰：莫著忙。師曰：元來不是作家！僧提起坐具，曰：看！看！摩竭陀國，親行此令。師曰：祇今作麽生？僧禮拜。師曰：龍頭蛇尾。問：東西不辨，南北不分，學人上來，乞師一接。師曰：不接。曰：爲甚麽不接？師曰：爲你東西不辨，南北不分。曰：將謂胡鬚赤，更有赤鬚胡。師曰：蘇嚧蘇嚧。問：如何是道？師曰：放汝三十棒。曰：爲甚麽如此？師曰：殺人可恕，無禮難容。上堂，拈拄杖曰：大衆，急著眼看須彌山，畫一畫百雜碎，南贍部洲打一棒，東傾西側，不免且收在開聖手中，教伊出氣不得。卓一下。
福州衡山惟禮禪師，上堂：若論此事，直下難明。三賢罔測，十聖不知。到這裏須高提祖令，横按鏌鎁。佛尚不存，纖塵何立？直教須彌粉碎，大海焦枯，放一線道與諸人商量。且道商量箇甚麽？良久曰：鹽貴米賤。
臨安府北山顯明善孜禪師，僧問：如何是祖師西來意？師曰：九年空面壁，懡㦬又西歸。曰：爲甚麽如此？師曰：美食不中飽人餐。問：如何是無情説法？師曰：燈籠挂露柱。曰：甚麽人得聞？師曰：牆壁有耳。
明州啓霞思安禪師，僧問：諸佛出世，蓋爲羣生。和尚出世，當爲何人？師曰：不爲闍黎。曰：恁麽，則潭深波浪静，學廣語聲低。師曰：捧上不成龍。
越州雲門靈侃禪師，僧問：十二時中，如何用心？師曰：佛殿裏燒香。曰：學人不會。師曰：三門頭合掌。上堂：塵勞未破，觸境千差。心鑑圓明，絲毫不立。靈光皎皎，獨露現前。今古兩忘，聖凡路絶。到這裏始能卷舒自在，應用無虧，出没往還，人間天上。大衆，雖然如是，忽被人把住，問你道拄杖子向甚麽處著？又如何祇對？還有人道得麽？出來道看。衆無對。乃拍禪牀，下座。
天台太平元坦禪師，上堂：是法無宗，隨緣建立。聲色動静，不昧見聞。舉用千差，如鐘待扣。於此薦得，且隨時著衣喫飯。若是德山臨濟，更須打草鞋行脚。參！
臨安府佛日文祖禪師，僧問：峭峻之機，請師垂示。師曰：十字街頭八字立。曰：祇如大洋海底行船，須彌山上走馬，又作麽生？師曰：烏龜向火。曰：恁麽則能騎虎頭，善把虎尾。師以拄杖點一下，曰：禮拜著。
沂州望仙山宗禪師，僧問：四時八節卽不問，平常一句事如何？師曰：禾山打鼓。曰：莫是學人著力處也無？師曰：歸宗拽石。僧無語。師曰：真箇衲僧。上堂：南台烏藥，北海天麻，新羅附子，辰錦朱砂。良久曰：大衆會麽？久立。上堂：你等諸人，還肯放下麽？若不放下，且擔取去。便下座。
瑞州五峰淨覺院用機禪師，僧問：如何是道？師曰：十字街頭踏不著。曰：便恁麽去時如何？師曰：且緩緩！上堂：清平過水，投子賣油。一年三百六十日，不須頻向數中求。以拂擊禪牀，下座。
無爲軍佛足處祥禪師，僧問：如何是般若體？師曰：琉璃殿裏隱寒燈。曰：如何是般若用？師曰：活卓卓地。問：一色無變異，唤作靈地白牛，還端的也無？師曰：頭角生也。曰：頭角未生時如何？師曰：不要犯人苗稼。
平江府明因慧贇禪師，上堂，横按拄杖曰：若恁麽去，直得天無二日，國無二王，釋迦老子，飲氣吞聲。一大藏教，如蟲蝕木。設使鑽仰不及，正是無孔鐵鎚。假饒信手拈來，也是殘羹餿飯。一時吐却，方有少分相應，更乃墮在空亡，依舊是鬼家活計。要會麽？雨後始知山色翠，事難方見丈夫心。卓拄杖，下座。
興化軍西臺其辯禪師，上堂，舉臨濟無位真人語，乃召大衆曰：臨濟老漢，尋常一條脊梁硬似鐵，及乎到這裏，大似日中迷路，眼見空花，直饒道無位真人是乾屎橛，正是泥龜曳尾。其僧祇知季夏極熱，不知仲冬嚴寒。若據當時，合著得甚麽語，塞斷天下人舌頭。西臺祇恁麽休去，又乃眼不見爲淨。不免出一隻手，狼籍去也。臨濟一擔，西臺一堆，一擔一堆，分付阿誰？從教撒向諸方去，笑殺當年老古錐。
禮部楊傑居士，字次公，號無爲，歷參諸名宿，晚從天衣游。衣每引老龐機語，令研究深造。後奉祠泰山，一日雞一鳴，睹日如盤湧。忽大悟，乃别有男不婚、有女不嫁之偈曰：男大須婚，女長須嫁。討甚閑工夫，更説無生話。書以寄衣，衣稱善。後會芙蓉楷禪師，公曰：與師相别幾年？蓉曰：七年。公曰：學道來，參禪來？蓉曰：不打這鼓笛。公曰：恁麽則空遊山水，百無所能也。蓉曰：别來未久，善能高鑒。公大笑。公有辭世偈曰：無一可戀，無一可捨。太虚空中，之乎者也。將錯就錯，西方極樂。
彭州慧日堯禪師，僧問：古者道，我有一句，待無舌人解語，却向汝道，未審意旨如何？師曰：無影樹下好商量。僧禮拜，師曰：瓦解冰消。
福州中際可遵禪師，上堂：咄咄咄！井底啾啾是何物？直饒三千大千，也祇是箇鬼窟。咄！上堂：昨夜四更起來，呵呵大笑不歇。幸然好一覺睡，霜鐘撞作兩橛。上堂：禾山普化忽顛狂，打鼔摇鈴戲一場。劫火洞然宜煑茗，嵐風大作好乘涼。四蛇同篋看他弄，二鼠侵藤不自量。滄海月明何處去，廣寒金殿白銀牀。咄！上堂：八萬四千深法門，門門有路超乾坤。如何箇箇踏不著？祇爲蜈蚣太多脚。不唯多脚亦多口，釘觜鐵舌徒增醜。拈椎竪拂泥洗泥，揚眉瞬目籠中雞。要知佛祖不到處，門掩落花春鳥啼。
邢州開元法明上座，依報本未久，深得法忍。後歸里事落魄，多嗜酒呼盧。每大醉唱柳詞數闋，日以爲常。鄉民侮之，召齋則拒，召飲則從。如是者十餘年。咸指曰醉和尚。一日謂寺衆曰：吾明旦當行，汝等無他往。衆竊笑之。翌晨，攝衣就座，大呼曰：吾去矣，聽吾一偈。衆聞奔視，師乃曰：平生醉裏顛蹶，醉裏却有分别。今宵酒醒何處，楊柳岸曉風殘月。言訖寂然，撼之已委蜕矣。
洪州上藍院光寂禪師，上堂，横按拄杖，召大衆曰：還識上藍老漢麽？眼似木突，口如匾擔，無問精粗，不知鹹淡。與麽住持，百千過犯。諸禪德，還有爲山僧懺悔底麽？良久曰：氣急殺人！卓拄杖，下座。
福州妙峰如璨禪師，上堂：今朝是如來降生之節，天下緇流，莫不以香湯灌沐，共報洪恩。爲甚麽教中却道，如來者無所從來？既是無所從來，不知降生底是誰？試請道看。若道得，其恩自報。若道不得，明年四月八，還是驀頭澆。
臨安府百丈慶善院淨悟禪師，僧問：如何是佛？師曰：問誰？曰：特問和尚。師曰：鷂子過新羅。上堂：説則摇唇，行則動脚。直饒不説不行時，錯！錯！拍禪牀下座。
常州善權慧泰禪師，上堂：諸佛出世，廣演三乘。達磨西來，密傳大事。上根之者，言下頓超。中下之流，須當漸次，發明心地。或一言唱道，或三句敷揚，或善巧應機，遂成多義。撮其樞要，總是空花。一句窮源，沉埋祖道。敢問諸人，作麽生是依時及節底句？良久曰：微雲淡河漢，疏雨滴梧桐。參！
饒州崇福德基禪師，上堂：若於這裏會得，便能入一佛國，坐一道場。水鳥樹林，共談斯要。棲臺殿閣，同演真乘。續千聖不盡之燈，照八面無私之燄。所以道，在天同天，在人同人，還有知音者麽？良久曰：水底金烏天上日，眼中瞳子面前人。
婺州寳林懷吉真覺禪師，上堂：善慧遺風五百年，雲黄山色祇依然。而今祖令重行也，一句流通徧大千。大衆且道，是甚麽句？莫是函蓋乾坤、截斷衆流、隨波逐浪底麽？吽！有甚交涉。自從有佛祖已來，未曾動著，今日不可漏泄真機去也。顧視大衆曰：若到諸方，不得錯舉。
洪州資福宗誘禪師，上堂：龍泉今日與諸人説些葛藤。良久曰：枝蔓上更生枝蔓。
瑞州黄檗志因禪師，僧問：如何是得力句？師曰：脚。曰：學人不會。師曰：一步進一步。上堂：四十九年説，恩潤禽魚。十萬途程來，警悟人天。這二老漢，各人好與三十棒。何故？一箇説長説短，一箇胡言漢語。雖然如是，且放過一著。
福州大中德隆海印禪師，上堂：法無異法，道無别道。時時逢見釋迦，處處撞著達磨。放步卽交肩，開口卽齩破。不齩破，大小大。上堂：夫欲智拔，先須定動。卓拄杖曰：唵囌嚧、㗭唎娑婆訶。歸堂喫茶。上堂：觸境無滯底，爲甚麽擡頭不起？田地穩密底，爲甚麽下脚不得？譬如天王賜與華屋，雖獲大宅，要因門入。乃曰：門聻！樊噲踏開真主出，巨靈擡手錦鱗噴。參！上堂：平旦寅曉何人，處處彌陀佛，家家觀世音。月裏麒麟看北斗，向陽椑子一邊青。
簽判劉經臣居士，字興朝。少以逸才登仕版，於佛法未之信。年三十二，會東林照覺總禪師與語，啓迪之，乃敬服，因醉心祖道。既而抵京師，謁慧林冲禪師，於僧問雪竇：如何是諸佛本源？答曰：千峰寒色，語下有省。歲餘官雒幕，就參韶山杲禪師，將去任，辭韶山。山囑曰：公如此用心，何愁不悟？爾後或有非常境界，無量歡喜，宜急收拾。若收拾得去，便成法器。若收拾不得，則有不寧之疾，成失心之患矣。未幾復至京師，趨智海依正覺逸禪師，請問因緣，海曰：古人道，平常心是道。你十二時中放光動地，不自覺知。向外馳求，轉疏轉遠。公益疑不解。一夕入室，海舉傳燈所載香至國王問波羅提尊者何者是佛，尊者曰見性是佛之語問之。公不能對。疑甚，遂歸就寢，熟睡至五鼓，覺來方追念問，見種種異相，表裏通徹，六根震動，天地回旋，如雲開月現，喜不自勝。忽憶韶山臨别所囑之言，姑抑之。逗明趨智海，悉以所得告，海爲證據，且曰：更須用得始得。公曰：莫要踐履否？海厲聲曰：這箇是甚麽事，却説踐履？公默契，乃作發明心地頌八首，及著明道諭儒篇以警世。詞曰：明道在乎見性。余之所悟者，見性而已。孟子曰：口之於味也，目之於色也，耳之於聲也，鼻之於臭也，四肢之於安佚也，性也。楊子曰：視聽言貌思，性所有也。有見於此，則能明乎道矣。當知道不遠人，人之於道，猶魚之於水，未嘗須臾離也。唯其迷己逐物，故終身由之而不知。佛曰大覺，儒曰先覺，蓋覺此耳。昔人有言曰，今古應無墜，分明在目前。又曰，大道祇在目前，要且目前難睹。欲識大道真體，不離聲色言語。又曰，夜夜抱佛眠，朝朝還共起。起倒鎮相隨，語默同居止。欲識佛去處，祇這語聲是。此佛者之語道爲最親者。立則見其參於前也，在輿則見其倚於衡也。瞻之在前也，忽焉在後也。取之左右逢其原也。此儒者之語道最邇者。奈何此道唯可心傳，不立文字。故世尊拈花而妙心傳於迦葉，達磨面壁而宗旨付於神光。六葉既敷，千花競秀。分宗列派，各有門庭。故或瞬目揚眉，擎拳舉指。或行棒行喝，竪拂拈槌。或持义張弓，輥毬舞笏。或拽石般土，打鼓吹毛。或一默一言，一吁一笑。乃至種種方便，皆是親切爲人。然祇爲太親，故人多罔措。瞥然見者，不隔絲毫。其或沉吟，迢迢萬里。欲明道者，宜無忽焉。祖祖相傳，至今不絶。真得吾儒所謂忿而不發，開而弗違者矣。余之有得，實在此門。反思吾儒，自有其道。良哉孔子之言！默而識之，一以貫之，故目擊而道存，指掌而意喻。凡若此者，皆合宗門之妙旨，得教外之真機。然而孔子之道，傳之子思，子思傳之孟子。孟子既没，不得其傳，而所以傳於世者，特文字耳。故余之學，必求自得而後已。幸余一夕開悟，凡目之所見，耳之所聞，心之所思，口之所談，手足之所運動，無非妙者，得之既久，日益見前。每以與人，人不能受。然後知其妙道果不可以文字傳也。嗚呼！是道也，有其人則傳，無其人則絶。余既得之矣，誰其似之乎？終余之身而有其人邪？無其人邪？所不可得而知也。故爲記頌歌語，以流播其事，而又著此篇，以諭吾徒云。
清獻公趙抃居士，字悦道，年四十餘，擯去聲色，系心宗教。會佛慧來居衢之南禪，公日親之，慧未嘗容措一詞。後典青州，政事之餘，多宴坐。忽大雷震驚，卽契悟作偈曰：默坐公堂虚隱几，心源不動湛如水。一聲霹靂頂門開，唤起從前自家底。慧開笑曰：趙悦道撞彩耳。富鄭公初於宗門，未有所趣，公勉之書曰：伏惟執事，富貴如是之極，道德如是之盛，福壽康寧如是之備，退休閑逸如是之高，其所未甚留意者，如來一大事因緣而已。能專誠求所證悟，則他日爲門下賀也。公年七十有二，以太子少保致仕而歸。親舊里民，遇之如故。作高齋以自適，題偈見意曰：腰佩黄金已退藏，箇中消息也尋常。世人欲識高齋老，祇是柯村趙四郎。復曰：切忌錯認。臨薨遺佛慧書曰：非師平日警誨，至此必不得力矣。慧悼以偈曰：仕也邦爲瑞，歸歟世作程。人間金粟去，天上玉樓成。慧劒無纖缺，氷壼徹底清。春風瀔水路，孤月照雲明。
東京法雲善本大通禪師，族董氏，漢仲舒之裔也。大父琪，父温，皆官于潁，遂爲潁人。母無子，禱白衣大士，乃得師。及長，博極羣書，然清修無仕宦意。嘉祐八年，與弟善思往京師地藏院，選經得度，習毗尼。東遊至姑蘇，禮圓照於瑞光。照特顧之，於是契旨，經五稔，益躋微奥。照令依圓通秀，師去又盡其要。元豐七年，渡淮，留太守巖。久之出住雙林，遷淨慈，尋被旨徙法雲。僧問：寳塔元無縫，如何指示人？師曰：煙霞生背面，星月遶簷楹。曰：如何是塔中人？師曰：竟日不知清世事，長年占斷白雲鄉。曰：向上更有事也無？師曰：太無厭生。問：若論此事，譬如兩家著碁。學人上來，請師一著。師曰：早見輸了也。僧曰：錯。師曰：是。僧曰：進前無路也。師卓拄杖一下，曰：争奈這箇何！僧曰：祇如黑白未分時，又作麽生？師曰：且饒一著。問：百尺竿頭，如何進步？師曰：險。曰：便恁麽去又作麽生？師曰：百雜碎。問：九夏賞勞卽不問，從今向去事如何？師曰：光剃頭，淨洗鉢。曰：謝師指示。師曰：滴水難消。上堂：上不見天，下不見地。畐塞虚空，無處回避。爲君明破卽不中，且向南山看鼈鼻。擲拄杖下座。
鎮江府金山善寧法印禪師，僧問：天皇也恁麽道，龍潭也恁麽道，未審和尚作麽生道？師曰：手握白玉鞭，驪珠盡擊碎。曰：退身有分。師曰：知過必改。上堂，顧視大衆曰：古人道，在眼曰見，在耳曰聞，在鼻嗅香，在舌談論，在身覺觸，在意攀緣。雖然如是，祇見錐頭利，不見鑿頭方。若是金山卽不然，有眼覷不見，有耳聽不聞，有鼻不知香，有舌不談論，有身不覺觸，有意絶攀緣。一念相應，六根解脱。敢問諸禪德，且道與前來是同是别？莫有具眼底衲僧，出來通箇消息。若無，復爲諸人重重注破。放開則私通車馬，捏聚則毫末不存。若是飽戰作家，一任是非貶剝。
壽州資壽院圓澄巖禪師，僧問：大藏經中還有奇特事也無？師曰：祇恐汝不信。曰：如何卽是？師曰：黑底是墨，黄底是紙。曰：謝師答話。師曰：領取鉤頭意，莫認定盤星。上堂：雲生谷口，月滿長川。樵父斫深雲，漁翁釣沙島。到這裏，便是吴道子張僧繇，無你下手處。良久曰：歸堂問取聖僧。參！上堂：乾坤肅静，海晏河清。風不鳴條，雨不破塊。春生夏長，秋收冬藏。這箇是世間法，作麽生是佛法？良久曰：欲得不招無間業，莫謗如來正法輪。
秀州本覺寺守一法真禪師，江陰沈氏子。僧問：如何是句中玄？師曰：崑崙騎象藕絲牽。曰：如何是體中玄？師曰：影浸寒潭月在天。曰：如何是玄中玄？師曰：長連牀上帶刀眠。曰：向上還有事也無？師曰：放下著。上堂，舉拂子曰：三世諸佛，六代祖師，總在這裏，還見麽？見汝不相當。又爲説法云：無二無二分，無别無斷故。還聞麽？汝又不惺惺，一時却往上方香積世界去也。𢷾拂子曰：退後退後，突著你眼睛。上堂：折半列三，人人道得。去一拈七，亦要商量。正當今日，雲門道底不要别，作麽生露得箇消息？良久曰：日月易流。
舒州投子脩顒證悟禪師，僧問：是法平等，無有高下。爲甚麽趙州三等接人？師曰：入水見長人。曰：争奈學人未會。師曰：唤不回頭争奈何！上堂：楞伽峰頂，誰能措足？少室巖前，水泄不通。正當恁麽時，黄頭老子張得口，碧眼胡僧開得眼。雖然如是，事無一向。先聖幸有第二義門，足可共諸人東説西説。所以道春生夏長，秋落冬枯，四時遷改，輪轉長途。愚者心生彼此，達者一味無殊。良久曰：陝府鐵牛吞大像，嘉州佛向藕絲藏。上堂：巍巍少室，永鎮羣峰。有時雲中捧出，有時霧罩無蹤。有時突在目前，有口道不得，被人唤作壁觀胡僧。諸仁者作麽生免得此過？休！休！不如且持課。良久曰：一元和，二佛陀，三釋迦。自餘是甚椀躂丘。參！
福州地藏守恩禪師，本州丘氏子。僧問：如何是佛？師曰：晝眠無益。曰：意旨如何？師曰：早起甚長。問：如何是西來祖意？師曰：風吹滿面塵。上堂，竪起拳曰：或時爲拳。復開曰：或時爲掌。若遇衲僧有功者賞。遂放下曰：直是土曠人稀，相逢者少。上堂：雨後鳩鳴，山前麥熟。何處牧童兒，騎牛笑相逐。莫把短笛横吹，風前一曲兩曲。參！上堂：山僧今日略通一線，不用狐疑，麥中有麵。上堂，拈拄杖擊禪牀一下，曰：有智若聞，則能信解。無智疑悔，則爲永失。三十年後，不得道山僧今日上堂，祇念法華經。參！上堂：衲僧現前三昧，釋迦老子不會。住世四十九年，説得天花亂墜。争似飢餐渴飲，展脚堂中打睡。上堂：諸人知處，山僧盡知。山僧知處，諸人不知。今日不免布施諸人。良久曰：頭上是天，脚下是地。參！
衢州靈曜寺𧦪良佛慈禪師，饒州吴氏子。清獻趙公命開法於越州福果、衢州超化、海會、靈曜四刹。僧問：三變禪林，四回出世，於和尚分上，成得甚麽邊事？師曰：鉢盂口向天。曰：三十年來關棙子，而今流落五湖傳。師曰：那箇是山僧關棙子？曰：一言超影象，不墜古人風。師曰：惜取眉毛。上堂：不知時分之延促，不知日月之大小，灰頭土面，且與麽過。山僧每遇月朔，特地鬭釘家風，抑揚問答，一場笑具。雖然如是，因風撒土，借水獻花。有箇葛藤露布，與諸人共相解摘看。驀拈拄杖擊香臺，曰：參堂去。
明州香山延泳正覺禪師，上堂：心隨境現，境逐心生。心境兩忘，是箇甚麽？拈起拄杖曰：且道這箇甚處得來？若道是拄杖，瞎却汝眼。若道不是拄杖，眼在甚麽處？是與不是，一時拈却。且騎拄杖出三門去也。遂曳杖下座。
安吉州道場慧印禪師，上堂：韶石渡頭，舟横野水。汾陽浪裏，棹撥孤煙。雲月無私，谿山豈異？一言合轍，千里同風。敢問諸人，作麽生是同風底句？良久曰：八千子弟今何在，萬里山河屬帝家。
臨安府西湖妙慧文義禪師，上堂：會麽？已被熱謾了也。今早起來，無窖可説。下牀著鞋，後架洗面，堂内展鉢喫粥。粥後打睡，睡起喫茶。見客相唤，齋時喫飯，日日相似。有甚麽過？然雖如是，更有一般令我笑，金剛倒地一堆泥。拍禪牀，下座。
處州靈泉山宗一禪師，上堂：美玉藏頑石，蓮華出淤泥。須知煩惱處，悟得卽菩提。咄！
泗州普照寺處輝真寂禪師，滁州趙氏子。開堂日，僧問：世尊出世，地湧金蓮。和尚出世，有何祥瑞？師曰：掃却門前雪。
常州南禪寧禪師，僧問：廬陵米價作麽生詶？師曰：款出囚口。
越州石佛曉通禪師，上堂：冷似秋潭月，無心合太虚。山高流水急，何處駐游魚？僧問：如何是頓教？師曰：月落寒潭。曰：如何是漸教？師曰：雲生碧漢。曰：不漸不頓時如何？師曰：八十老婆不言嫁。
東京法雲惟白佛國禪師，上堂：離婁有意，白浪徒以滔天。罔象無心，明珠忽然在掌。以手打一圓相，召大衆曰：還見麽？良久曰：看卽有分。上堂，拈拄杖示衆曰：山僧住持七十餘日，未曾拈動這箇，而今不免現些小神通，供養諸人。遂卓拄杖，下座。上堂：過去已過去，未來且莫筭。正當現在事，今朝正月半。明月正團圓，打鼓普請看。大衆看卽不無，畢竟唤甚麽作月？休於天上覓，莫向水中尋。師有續燈録三十卷，入藏。
建康府保寧子英禪師，錢塘人也。上堂，拈拄杖曰：日月不能並明，河海不能競深，須彌不能同高，乾坤不能同固。聖凡智慧不及，且道這箇有甚麽長處？良久曰：節目分明，生來條直。冰雪敲開片片分，白雲點破承伊力。擊禪牀，下座。
温州僊巖景純禪師，僧問：德山棒，臨濟喝，和尚如何作用？師曰：老僧今日困。僧便喝，師曰：却是你惺惺。
寧國府廣教守訥禪師，僧問：如何是古今常存底句？師曰：鐵牛横海岸。曰：如何是衲僧正眼？師曰：針劄不入。
興元府慈濟聰禪師，僧問：如何是道？師曰：此去長安三十七程。曰：如何是道中人？師曰：撞頭磕額。問：不是風動，不是幡動，未審是甚麽動？師曰：低聲！低聲！問：如何是隨色摩尼珠？師曰：青青翠竹，鬱鬱黄花。曰：如何是正色？師曰：退後！退後！問：釋迦已滅，彌勒未生，未審誰爲導首？師曰：鐵牛也須汗出。曰：莫便是爲人處也無？師曰：細看前話。問：如何是超佛越祖之談？師曰：陝府鐵牛。上堂：三乘教典，不是真詮。直指本心，未爲極則。若是通心上士，脱灑高流，出來相見。乃顧視大衆曰：休。上堂：終日孜孜相爲，恰似牽牛上壁。大衆，何故如此？貪生逐日區區去？唤不回頭争奈何！上堂：一卽一，二卽二，把定要津，何處出氣？拈拄杖曰：彼自無瘡，勿傷之也。卓一下，下座。
安州白兆山通慧珪禪師，上堂：幸逢嘉會，須采異聞。既遇寳山，莫令空手。不可他時後日，門扇後、壁角頭，自説大話也。窮天地，亘古今，卽是當人一箇自性，於是中間，更無他物。諸人每日行時行著，卧時卧著，坐時坐著，祇對語言時滿口道著。以至揚眉瞬目，嗔喜愛憎，寂默游戲，未始間斷。因甚麽不肯承當，自家歇去？良由無量劫來，愛欲情重，生死路長，背覺合塵，自生疑惑。譬如空中飛鳥，不知空是家鄉；水裏遊魚，忘却水爲性命。何得自抑，却問傍人。大似捧飯稱飢，臨河叫渴。諸人要得休去麽？各請立地定著精神，一念回光，豁然自照。何異空中紅日，獨運無私。盤裏明珠，不撥自轉。然雖如是，祇爲初機，向上機關，未曾踏著。且道作麽生是向上機關？良久曰：仰面看天不見天。
廬州長安淨名法因禪師，上堂：天上月圓，人間月半。七八是數，事却難筭。隱顯不辨卽且置，黑白未分一句作麽生道？良久曰：相逢秋色裏，共話月明中。上堂：祖師妙訣，别無可説。直饒釘觜鐵舌，未免弄巧成拙。淨名已把天機泄。
浮槎山福嚴守初禪師，僧問：如何是受用三昧？師曰：拈匙放筯。問：如何是正直一路？師曰：踏不著。曰：踏著後如何？師曰：四方八面。乃曰：若論此事，放行則曹溪路上月白風清；把定則少室峰前雲收霧卷。如斯語論，已涉多途。但由一念相應，方信不從人得。大衆且道，從甚麽處得？良久曰：水流元在海，月落不離天。上堂：卽性之相，一亘晴空。卽相之性，千波競起。若徹來源，清流無阻。所以舉一念而塵沙法門頓顯，拈一毫而無邊刹境齊彰。且道文殊普賢在甚麽處？下坡不走，快便難逢。便下座。
鼎州德山仁繪禪師，僧問：如何是不動尊？師曰：來千去萬。曰：恁麽則脚跟不點地也。師曰：却是汝會。上堂：至道無難，唯嫌揀擇。但莫憎愛，洞然明白。山僧卽不然，至道最難，須是揀擇。若無憎愛，争見明白？
澧州聖壽香積用旻禪師，上堂：木馬衝開千騎路，鐵牛透過萬重關。木馬鐵牛卽今在甚麽處？良久曰：驚起暮天沙上鴈，海門斜去兩三行。
瑞州瑞相子來禪師，上堂，顧視衆曰：夫爲宗匠，隨處提綱。應機問答，殺活臨時。心眼精明，那容妖怪？若也棒頭取證，喝下承當，埋没宗風，耻他先作。轉身一路，不在遲疑。一息不來，還同死漢。大衆，直饒到這田地，猶是句語埋藏，未有透脱一路。敢問諸人，作麽生是透脱一路？還有人道得麽？若無，山僧不免與諸人説破。良久曰：玉離荆岫寒光動，劒出豐城紫氣横。
廬州真空從一禪師，上堂；心鏡明鑑無礙。遂拈起拄杖曰：唤這箇作拄杖，卽是礙。不唤作拄杖，亦是礙。離此之外，畢竟如何？要會麽？礙不礙，誰爲對？大地山河，廓然粉碎。
襄州鳳凰山乾明廣禪師，上堂：日頭東畔出，月向西邊没。來去急如梭，催人成白骨。山僧有一法，堪爲保命術。生死不相干，打破精魂窟。咄！咄！是何物？不是衆生，不是佛。參！
東京永興華嚴寺智明佛慧禪師，常州史氏子。上堂：若論此事，在天則列萬象而齊現，在地則運四時而發生，在人則出没卷舒，六根互用。且道在山僧拄杖頭上，又作麽生？良久，卓一下曰：高也著，低也著。
鎮州永泰智航禪師，上堂：散爲氣者，乃道之漓。適於變者，爲法之弊。靈機不昧，亘古亘今。大用現前，何得何失？雖然如是，忽遇無孔鐵槌，作麽生話會？拈拄杖曰：穿過了也。上堂：龍騰碧漢，變化無方。鳳翥青霄，誰知蹤跡？可行則行，不出百千三昧。可止則止，寧忘萬象森羅。所以道取不得，舍不得。不可得中祇麽得，且道得箇甚麽？良久曰：莫妄想。
江陰軍壽聖子邦圓覺禪師，僧問：祖意教意拈放一邊，如何得速成佛去？師曰：有成終不是，是佛亦非真。僧擬議，師叱曰：話頭道甚麽？
明州雪竇道榮覺印禪師，郡之陳氏子。僧問：寒山逢拾得時如何？師曰：揚眉飛閃電。曰：更有何事？師曰：開口放毫光。曰：如何是向上一路？師曰：七六八。
真州長蘆宗賾慈覺禪師，洺州孫氏子。僧問：達磨面壁，此理如何？師良久，僧禮拜。師曰：今日被這僧一問，直得口瘂。上堂：冬去寒食，一百單五。活人路上，死人無數。頭鑽荆棘林，將謂衆生苦。拜掃事如何，骨堆上添土。唯有出家人，不踏無生路。大衆且道，向甚麽處去？還會麽？南天台，北五臺。參！上堂：新羅别無妙訣，當言不避截舌。但能心口相應，一生受用不徹。且道如何是心口相應底句？良久曰：焦甎打著連底凍。參！問：六門未息時如何？師曰：鼻孔裏燒香。曰：學人不會。師曰：耳朶裏打鼓。問：如何是無功之功？師曰：泥牛不運步，天下没荒田。曰：恁麽則功不浪施也。師曰：雖然廣大神通，未免遭他痛棒。上堂：金屑雖貴，落眼成翳。金屑既除，眼在甚麽處？若如此者，未出荆棘林中。棒頭取證，喝下承當，正在金峰窠裏。上堂：樓外紫金山色秀，門前甘露水聲寒。古槐陰下清風裏，試爲諸人再指看。拈拄杖曰：還見麽？擊香卓曰：還聞麽？靠却拄杖曰：眼耳若通隨處足，水聲山色自悠悠。
平江府慧日智覺廣燈禪師，本郡梅氏子。上堂，良久曰：休休休！徒悠悠。釣竿長在手，魚冷不吞鉤。喝一喝，下座。
澧州夾山靈泉自齡禪師，常州周氏子。僧問：金雞啄破琉璃殼，玉兔挨開碧海門。此是人間光影，如何是祖師機？師曰：針劄不入。曰：祇如眹兆未生已前，作麽生道？師舉起拂子，僧曰：如何領會？師曰：斫額望扶桑。問：混沌未分時如何？師曰：春風𩖼𩖼。曰：分後如何？師曰：春日遲遲。曰：向上更有事也無？師曰：一年三百六十日。上堂，良久顧大衆曰：月裏走金烏，誰云一物無。趙州東壁上，挂箇大胡蘆。參！上堂，良久打一圓相曰：大衆！五千餘卷詮不盡，三世諸佛讚不及，令人却憶賣油翁，狼忙走下繩牀立。參！上堂：便乃忘機守默，已被金粟占先。擬欲展演詞鋒，落在瞿曇之後。離此二途，作麽生是衲僧透脱一路？良久曰：好笑南泉提起處，刈茆鎌子曲彎彎。參！
衛州元豐院清滿禪師，滄州田氏子。僧問：如何是佛？師曰：天寒地冷。曰：如何是道？師曰：不道。曰：爲甚麽不道？師曰：道是閑名字。上堂：無異思惟，諦聽諦聽。昨日寒，今日寒，抖擻精神著力看。著力看，看來看去轉顢頇，要得不顢頇，看。參！上堂：堪作梁底作梁，堪作柱底作柱。靈利衲僧便知落處。驀拈拄杖曰：還知這箇堪作甚麽？打香臺一下，曰：莫道無用處。復打一下曰：參！上堂：看看，堂裏木師伯，被聖僧打一摑，走去見維那，被維那打兩摑。露柱呵呵笑，打著這師伯。元豐路見不平，與你雪正。拈拄杖曰：來來，然是聖僧也須喫棒。擊香臺下座。歲旦上堂：憶昔山居絶糧，有頌舉似大衆，飢飡松栢葉，渴飲澗中泉，看罷青青竹，和衣自在眠。大衆，更有山懷爲君説，今年年是去年年。上堂：此劒刃上事，須劒刃上漢始得。有般名利之徒，爲人天師，懸羊頭賣狗肉，壞後進初機，滅先聖洪範。你等諸人聞恁麽事，豈不寒心？由是疑悮衆生，墮無間獄。苦哉！苦哉！取一期快意，受萬劫餘殃。有甚麽死急，來爲釋子。喝曰：瞶人徒側耳。便下座。上堂，喝一喝曰：不是道，不是禪，每逢三五夜，皓月十分圓。參！師凡見僧，乃曰：佛法世法，眼病空花。有僧曰：翳消花滅時如何？師曰：將謂汝靈利。
青州定慧院法本禪師，僧問：古人到這裏，爲甚麽拱手歸降？師曰：理合如是。曰：畢竟如何？師曰：夜眠日走。
西京普勝真悟禪師，上堂：揚聲止響，不知聲是響根；弄影逃形，不知形爲影本。以法問法，不知法本非法；以心傳心，不知心本無心。心本無心，知心如幻；了法非法，知法如夢。心法不實，莫謾追求；夢幻空花，何勞把捉？到這裏，三世諸佛、一大藏教、祖師言句、天下老和尚露布葛藤盡使不著。何故？太平本是將軍致，不許將軍見太平。
明州育王曇振真戒禪師，上堂：今日布袋頭開，還有買賣者麽？時有僧出曰：有。師曰：不作貴，不作賤，作麽生酬價？僧無語。師曰：老僧失利。
舒州王屋山崇福燈禪師，上堂：天不能蓋，地不能載。一室無私，何處不在？大衆，直饒恁麽會去，也是鬼弄精魂。怎生説箇常在底道理？良久曰：金風昨夜起，徧地是黄花。
西京招提惟湛廣燈禪師，嘉禾人也。僧問：如何是和尚家風？師曰：秋風黄葉亂，遠岫白雲歸。曰：專爲流通也。師曰：卽今作麽生舉？僧便喝，師便打。上堂：偏不偏，正不正，那事從來難比並。滿天風雨骨毛寒，何須更入那伽定。卓拄杖下座。上堂：六塵不惡，還同正覺。馬上誰家白面郎？穿花折柳垂巾角。夜來一醉明月樓，呼盧輸却黄金宅。臂鷹走犬歸不歸，娥眉皓齒嗔無力。此心能有幾人知，黄頭碧眼非相識。囉囉哩。拍手一下，下座。靑原下十三世臨安府淨慈楚明寶印禪師，百粤張氏。上堂：祖師心印，非長非短，非方非圓，非内非外，亦非中間。且問大衆，決定是何形貌？拈拄杖曰：還見麽？古篆不成文，飛帛難同體。從本自分明，何須重特地。擊禪牀下座。上堂：出門見山水，入門見佛殿。靈光觸處通，諸人何不薦？若不薦，淨慈今日不著便。上堂：祖師道，吾本來茲土，傳法救迷情。一華開五葉，結果自然成。淨慈當時若見恁麽道，用黑漆拄杖子一棒打殺，埋向無陰陽地上，令他出氣不得。何故？尀耐他瞞我唐土人。衆中莫有爲祖師出氣底麽？出來，和你一時埋却。上堂：若論此事，如散鋪寶貝，亂堆金玉。昧己者自甘窮困，有眼底信手拈來。所以道閻浮有大寶，見少得還稀。若人將獻我，成佛一餉時。乃拈拄杖曰：如今一時呈似，普請大衆高著眼。擲拄杖，下座。
真州長蘆道和祖照禪師，興化潘氏子。僧問：無遮聖會，還有不到者麽？師曰：有。曰：誰是不到者？師曰：金剛脚下鐵崑崙。問：不許夜行，投明須到。意旨如何？師曰：羊頭車子推明月。曰：便恁麽去時如何？師曰：鐵門路嶮。問：一槌兩當時如何？師曰：踏藕得魚歸。問：教外别傳，未審傳箇甚麽？師曰：鐵彈子。問：百城遊罷時如何？師曰：前頭更有趙州關。上堂：一二三四五六，碧眼胡僧數不足。泥牛入海過新羅，木馬追風到天竺。天竺茫茫何處尋？補陀巖上問觀音。普賢拍手呵呵笑，歸去來兮秋水深。
福州雪峰思慧妙湛禪師，錢塘俞氏子。僧問：古殿無燈時如何？師曰：東壁打西壁。曰：恁麽則撞著露柱也。師曰：未敢相許。上堂：一法若通，萬緣方透。拈拄杖曰：這裏悟了，提起拄杖，海上横行。若到雲居山頭，爲我傳語雪峰和尚。咄！上堂：布大教網，摝人天魚。護聖不似老胡，拖泥帶水，祇是見兔放鷹，遇麞發箭。乃高聲召衆曰：中。上堂：昔日藥山早晚不參，動經旬月。一日，大衆纔集，藥山便歸方丈。諸禪德，彼時佛法早自淡薄，論來猶較些子。如今每日鳴鼓陞堂，忉忉怛怛地。問者口似紡車，荅者舌如霹靂。總似今日，靈山慧命，殆若懸絲。少室家風，危如累卵。又安得箇慨然有志，扶竪宗乘底衲子出來？喝散大衆，非唯耳邊静辦，當使正法久住，豈不偉哉！如或捧上不成龍，山僧倒行此令，以拄杖一時趂散。上堂：眼睫横亘十方，眉毛上透青天，下徹黄泉。且道鼻孔在甚麽處？良久曰：劄。上堂：妙高山頂，雲海茫茫。少室巖前，雪霜凜凜。齊腰獨立，徒自苦疲。七日不逢，一場懡㦬。别峰相見，落在半途。隻履西歸，遠之遠矣。卓拄杖，下座。上堂：大道祇在目前，要且目前難睹。欲識大道真體，今朝三月十五。不勞久立。建炎改元，上堂：天地之大德曰生，聖人之大寶曰位。今上皇帝踐登寶位，萬國歸仁。草木禽魚，咸被其德。此猶是聖主應世邊事。主宫降誕已前一句，天下人摸索不著。上堂：一切法無差，雲門胡餅趙州茶。黄鶴樓中吹玉笛，江城五月落梅花。慚愧太原孚上座，五更聞鼓角，天曉弄琵琶。喝一喝。上堂：南詢諸友，踏破草鞋，絶學無爲，坐消日月。凡情易脱，聖解難忘。但有纖毫，皆成滲漏。可中爲道，似地擎山。應物現形，如驢覷井。縱無計較，途轍已成。若論相應，轉没交涉。勉諸仁者，莫錯用心。各自歸堂，更求何事？
婺州寶林果昌寶覺禪師，安州時氏子。師與提刑楊次公入山同遊山次，楊拈起大士飯石，問：既是飯石，爲甚麽齩不破？師曰：祇爲太硬。楊曰：猶涉繁詞。師曰：未審提刑作麽生？楊曰：硬。師曰：也是第二月。楊爲寫七佛殿額，乃問：七佛重出世時如何？師曰：一回相見一回新。上堂：一卽一，二卽二，齅著直是無香氣。驀拈柱杖卓一下，曰：識得山僧楖栗條，莫向南山尋鼈鼻。
鄭州資福法明寶月禪師，上堂：資福别無所補，五日一參擊鼓。何曾説妙談玄，祇是麄言直語。甘草自來甜，黄連依舊苦。忽若鼻孔遼天，逢人切忌錯舉。參！上堂：若論此事，譬如伐樹得根，灸病得穴。若也得根，豈在千枝徧斫。若也得穴，不假六分全燒。以拄杖卓一下，曰：這箇是根，那箇是穴？擲下拄杖曰：這箇是穴，又唤甚麽作根？咄！是何言歟！
雲峰志璿禪師潭州雲峰志璿祖燈禪師，南粤陳氏子。上堂：休去歇去，一念萬年去，寒灰枯木去，古廟香爐去，一條白練去。大衆，古人見處，如日暉空，不著二邊，豈墮陰界？堪嗟後代兒孫，多作一色邊會。山僧卽不然，不休去，不歇去。業識茫茫去，七顛八倒去，十字街頭閙浩浩地，聲色裏坐卧去，三家村裏，盈衢塞路，荆棘裏游戯去。刀山劒樹，劈腹剜心，鑊湯爐炭，皮穿骨爛去。如斯舉唱，大似三歲孩兒輥繡毬。上堂：一切聲是佛聲，塗毒鼓透入耳朵裏。一切色是佛色，鐵蒺蔾穿過眼睛中。好事不如無。便下座。上堂：盡乾坤大地，是箇熱鐵圓，汝等諸人向甚麽處下口？良久曰：吞不進，吐不出。上堂：瘦竹長松滴翠香，流風疏月度炎凉。不知誰住原西寺，每日鐘聲送夕陽。上堂：聲色頭上睡眠，虎狼羣裏安禪。荆棘林内飜身，雪刃叢中游戯。竹影掃堦塵不動，月穿潭底水無痕。上堂：不是風動，不是幡動，衲僧失却鼻孔。是風動，是幡動，分明是箇漆桶。兩段不同，眼暗耳聾。澗水如藍碧，山花似火紅。上堂，僧問：如何是西來意？師曰：築著額頭磕著鼻。曰：意旨如何？師曰：驢駞馬載。曰：向上還有事也無？師曰：朝到西天，暮歸唐土。曰：謝師答話。師曰：大乘砑郎當。僧退，師乃曰：僧問西來意，築著額頭磕著鼻，意旨又如何？驢駞并馬載，朝到西天暮歸唐，大乘恰似砑郎當。何故？没量大人，被語脉裏轉却。遂拊掌大笑，下座。僧問：丹霞燒木佛，院主爲甚麽眉鬚墮落？師曰：一人傳虚，萬人傳實。曰：恁麽則不落也。師曰：兩重公案。曰：學人未曉，特伸請益。師曰：筠袁虔吉，頭上插筆。問：德山入門便棒，意旨如何？師曰：束杖理民。曰：臨濟入門便喝，又作麽生？師曰：不言而化。曰：未審和尚如何爲人？師曰：一刀兩段。問：無縫鐵門，請師一啓。師曰：進前三步。曰：向上無關，請師一閉。師曰：退後一尋。曰：不開不閉，又作麽生？師曰：吽吽！便打。
東京慧林常悟禪師，僧問：若不傳法度衆生，舉世無由報恩者。未審傳箇甚麽法？師曰：開宗明義章第一。問：達磨未來時如何？師曰：省得草鞋錢。曰：來後如何？師曰：重疊關山路。
安吉州道場有規禪師，婺州姜氏子。上堂，拈拄杖曰：還見麽？窮諸玄辯，若一毫置於太虚。竭世樞機，似一滴投於巨壑。德山老人雖則焚其疏鈔，也是賊過後張弓。且道文彩未彰以前，又作麽生理論？三千劒客今何在，獨許莊周致太平。上堂：種田博飯，地藏家風。客來喫茶，趙州禮度。且道護聖門下，别有甚麽長處？良久曰：尋常不放山泉出，屋底清池冷照人。化士出問：促裝已辦，乞師一言。師曰：好看前路事，莫比在家時。曰：恁麽則三家村裏，十字街頭，等箇人去也。師曰：照顧打失布袋。
越州延慶可復禪師，上堂：胡來胡現，漢來漢現。忽然胡漢俱來時，如何祗準？良久曰：落霞與孤鶩齊飛，秋水共長天一色。參！上堂，驀拈拄杖横按膝上，曰：苦痛深，苦痛深。碧潭千萬丈，那箇是知音？卓一下，下座。
安吉州道場慧顔禪師，上堂：世尊按指，海印發光。拈拄杖曰：莫妄想。便下座。
温州雙峰普寂宗達佛海禪師，僧問：如何是永嘉境？師曰：華蓋峰。曰：如何是境中人？師曰：一宿覺。上堂衆集定，喝一喝曰：寃有頭，債有主。珍重！
越州五峰子琪禪師，僧問：學人上來，乞師垂示。師曰：花開千朵。秀曰：學人不會。師曰：雨後萬山青。曰：謝指示。師曰：你作麽生會？僧便喝。師曰：未在。僧又喝。師曰：一喝兩喝後作麽生？曰：也知和尚有此機要。師曰：適來道甚麽！僧無語，師便喝。
雲門道信禪師西京韶山雲門道信禪師，僧問：如何是祖師西來意？師曰：千年古墓蛇，今日頭生角。曰：莫便是和尚家風也無？師曰：卜度則喪身失命。問：如何是學人自己？師曰：無人識者。曰：如何得脱灑去？師曰：你問我答。
臨安府上天竺從諫慈辯講師，處之松陽人也。具大知見，聲播講席。於止觀深有所契，每與禪衲游。嘗以道力扣大通，通一日作書寄之。師發緘，睹黑白二圓相，乃悟。答偈曰：黑相白相，擔枷過狀。了不了兮，無風起浪。若問究竟事如何，洞庭山在太湖上。
婺州普濟子淳圓濟禪師，僧問：摩尼珠人不識，如來藏裏親收得。如何是珠？師曰：不撥自轉。曰：如何是藏？師曰：一撥便轉。曰：轉後如何？師曰：把不住。上堂：雨過山青，雲開月白。帶雪寒松，摇風庭栢。山僧恁麽説話，還有祖師意也無？其或未然。良久曰：看！看！
吉州禾山用安禪師，僧問：蓮華未出水時如何？師曰：魚挨鼈倚。曰：出水後如何？師曰：水仙頭上戴，好手絶躋攀。曰：出與未出時如何？師曰：應是乾坤惜，不教容易看。
福州越峰粹珪妙覺禪師，本郡林氏子。僧問：如何是祖師西來意？師曰：瘦田損種。曰：未審如何領會？師曰：刈禾鎌子曲如鉤。問：機關不到時如何？師曰：抱甕灌園。曰：此猶是機關邊事。師曰：須要雨淋頭。
台州天台如庵主，久依法真，因看雲門東山水上行語，發明己見，歸隱故山，猿鹿爲伍。郡守聞其風，遣使逼令住持。師作偈曰：三十年來住此山，郡符何事到林間？休將瑣瑣塵寰事，换我一生閑又閑。遂焚其廬，竟不知所止。
平江府西竺寺尼法海禪師，寶文吕嘉之姑也。首參法雲秀和尚，從領旨於法真言下，諸名儒屢挽應世，堅不從。殂日説偈曰：霜天雲霧結，山月冷涵輝。夜接故鄉信，曉行人不知。屆明坐脱。
壽州資壽灌禪師，上堂，良久曰：便恁麽散去，已是葛藤。更若喃喃，有何所益？以拂子擊禪牀，下座。
西京白馬崇壽江禪師，僧問：知師久藴囊中寶，今日開堂略借看。師曰：不借。曰：爲甚麽不借？師曰：賣金須是買金人。
鄧州香嚴智月海印禪師，僧問：法雷已震，選佛場開。不昧宗乘，請師直指。師曰：三月三日時，千花萬花拆。曰：普天匝地承恩力，覺苑仙葩一夜開。師曰：切忌隨他去。乃曰：判府吏部，此日命山僧開堂祝聖，紹續祖燈。祇如祖燈作麽生續？不見古者道，六街鐘鼓響鼕鼕，卽處鋪金世界中。池長芰荷庭長栢，更將何法演真宗？恁麽説話，也是事不獲已。有旁不肯底出來，把山僧拽下禪牀，痛打一頓，許伊是箇本分衲僧。若未有這箇作家手脚，切不得草草匆匆，勘得脚跟下不實，頭没去處，却須倒喫香嚴手中钁柄，莫言不道。上堂：吾家寶藏不慳惜，覿面相呈人罕識。輝今耀古體圓時，照地照天光赫赤。荆山美玉奚爲貴？合浦明珠比不得。借問誰人敢酬價，波斯鼻孔長三尺。咄！
丞相富弼居士，字彦國，由清獻公警勵之後，不舍晝夜，力進此道。聞顒禪師主投子，法席冠淮甸，往質所疑。會顒爲衆登座，見其顧視如象王回旋。公微有得，因執弟子禮，趨函丈，命侍者請爲入室。顒見卽曰：相公已入來，富弼猶在外。公聞汗流浹背，卽大悟，尋以偈寄圓照本曰：一見顒公悟入深，夤緣傳得老師心。東南謾説江山遠，目對靈光與妙音。後奏署顒師號。顒上堂謝語，有曰：彼一期之悮我，亦將錯而就錯。公作偈贊曰：萬木千花欲向榮，卧龍猶未出滄溟。彤雲彩霧呈嘉瑞，依舊南山一色青。
平江府妙湛寺尼文照禪師，温陵人。上堂：靈源不動，妙體何依？歷歷孤明，是誰光彩？若道真如實際，大似好肉剜瘡。更作祖意商量，正是迷頭認影。老胡四十九年説夢卽且止，僧堂裏憍陳如上座爲你諸人舉覺底，還記得麽？良久曰：惜取眉毛好！
台州萬年處幽禪師，上堂：先聖行不到處，凡流恰到。凡流既到，先聖莫知。到與不到，知與不知，總置一壁。祇如僧問乾峰，十方薄伽梵，一路湼槃門，未審路頭在甚麽處？峰以拄杖畫一畫曰：在這裏。且道此老與他先聖凡流，相去幾何？南山虎齩石羊兒，須向其中識生死。
處州縉雲仙巖懷義禪師，僧問：如何是佛？師曰：自屈作麽？曰：如何是道？師曰：你道了。曰：向上更有事也無？師曰：無。曰：恁麽則小出大遇也。師曰：祇恐不恁麽。曰：也是。師曰：却恁麽去也。
福州鼓山體淳禪鑒禪師，上堂：由基弓矢，不射田蛙。任氏絲綸，要投溟渤。發則穿楊破的，得則脩鯨巨鼇。隻箭既入重城，長竿豈釣淺水？而今莫有吞鉤齧鏃底麽？若無，山僧卷起絲綸，拗折弓箭去也。擲拄杖，下座。
岳州平江長慶應圓禪師，上堂：寒氣將殘春日到，無索泥牛皆𨁝跳。築著崑崙鼻孔頭，觸倒須彌成糞掃。牧童兒，鞭棄了，懶吹無孔笛，拍手呵呵笑。歸去來兮歸去來，煙霞深處和衣倒。良久曰：切忌睡著。
東京慧林懷深慈受禪師，壽春府夏氏子。生而祥光現舍，文殊堅禪師遥見，疑火也。詰旦，知師始生，往訪之。師見堅輒笑，母許出家。十四割愛冠祝髮。後四年，訪道方外，依淨照於嘉禾資聖。照舉良遂見麻谷因緣，問曰：如何是良遂知處？師卽洞明。出住資福，屨滿户外。蔣山佛鑑懃禪師行化至，茶退，師引巡寮，至千人街坊，鑑問：既是千人街坊，爲甚麽祇有一人？師曰：多虚不如少實。鑑曰：恁麽那！師赧然。偶朝廷以資福爲神霄宫，因棄往蔣山，留西庵陳請益。鑑曰：資福知是般事便休。師曰：某實未穩，望和尚不外。鑑舉倩女離魂話，反覆窮之，大豁疑礙。呈偈曰：祇是舊時行履處，等閑舉著便誵訛。夜來一陣狂風起，吹落桃花知幾多。鑑拊几曰：這底豈不是活祖師意？未幾，被旨住焦山。僧問：如何是佛？師曰：面黄不是真金貼。曰：如何是佛向上事？師曰：一箭一蓮華。僧作禮，師彈指三下。問：知有道不得時如何？師曰：瘂子喫蜜。曰：道得不知有時如何？師曰：鸚鵡唤人。僧禮拜，師叱曰：這傳語漢！問：甚麽人不被無常吞？師曰：祇恐他無下口處。曰：恁麽則一念通玄箭，三尸鬼失姧也。師曰：汝有一念，定被他吞了。曰：無一念時如何？師曰：捉著闍黎。上堂：古者道，忍忍！三世如來從此盡。饒饒！萬禍千殃從此消。默默！無上菩提從此得。師曰：會得此三種語了，好箇不快活漢！山僧祇是得人一牛，還人一馬。潑水相唾，插觜厮駡。卓拄杖曰：平出！平出！上堂：雲自何山起，風從甚澗生？好箇入頭處，官路少人行。上堂：不是境，亦非心，唤作佛時也陸沉。箇中本自無階級，切忌無階級處尋。總不尋，過猶深。打破雲門飯袋子，方知赤土是黄金。咄！
平江府萬壽如璝證悟禪師，建寧魏氏。開堂日，僧問：如何是蘇臺境？師曰：山横師子秀，水接太湖清。曰：如何是境中人？師曰：衣冠皇宋後，禮樂大周前。師凡見僧，必問：近日如何？僧擬對，卽拊其背曰：不可思議。將示寂，衆集，復曰：不可思議。乃合掌而終。
越州天衣如哲禪師，族里未詳。自退席寓平江之萬壽，飲啖無擇，人多侮之。有以瑞巖唤主人公話問者，師答以偈曰：瑞巖長唤主人公，突出須彌最上峰。大地掀飜無覓處，笙歌一曲畫樓中。一日曰：吾行矣。令拂拭所乘笋輿，乃書偈告衆曰：道在用處，用在死處。時人祇管貪歡樂，不肯學無爲。叙平昔參問，勉衆進修已。忽竪起拳曰：諸人且道，這箇落在甚麽處？衆無對。師揮案一下曰：一齊分付與秋風。遂入輿，端坐而逝。
婺州智者法銓禪師，上堂：要扣玄關，須是有節操，極慷慨，斬得釘，截得鐵，硬剝剝地漢始得。若是隈刀避箭，碌碌之徒看卽有分。以拂子擊禪牀，下座。
臨安府徑山智訥妙空禪師，僧問：牛頭未見四祖時如何？師曰：坐久成勞。曰：見後如何？師曰：不妨我東行西行。
常州報恩覺然寶月禪師，越州鄭氏子。上堂：學者無事空言，須求妙悟。去妙悟而事空言，其猶逐臭耳。然雖如是，罕逢穿耳客，多遇刻舟人。一日謂衆曰：世緣易染，道業難辦，汝等勉之。語卒而逝。
婺州智者紹先禪師，潭州人也。上堂：根塵同源，縳脱無二。不動絲毫，十方游戯。子湖犬子雖獰，争似南山鼈鼻。遂高聲曰：大衆看脚下。上堂：團不聚，撥不散，日曬不乾，水浸不爛。等閑挂在太虚中，一任傍人冷眼看。
沂州馬鞍山福聖院仲易禪師，上堂：一二三四五，陞堂擊法鼓。蔟蔟齊上來，一一面相睹。秋色滿虚庭，秋風動寰宇。更問祖師禪，雪峰到投子。咄！
東京慧林慧海月印禪師，僧問：師唱誰家曲？宗風嗣阿誰？師曰：黄金地上玉樓臺。曰：如何是祖師西來意？師曰：三月洛陽人戴花。上堂：黄金地上，具眼者未肯安居。荆棘林中，本分底留伊不得。祇如去此二途，作麽生是衲僧行履處？良久曰：舉頭煙靄裏，依約見家山。上堂，顧視大衆，拍禪牀一下，曰：聊表不空。便下座。
楊州建隆原禪師，姑蘇夏氏子。上堂，拈拄杖曰：買帽相頭，依模畫樣。從他野老自顰眉，誌公不是閑和尚。卓拄杖，下座。
臨安府廣福院惟尚禪師，初參覺印，問曰：南泉斬貓兒，意旨如何？印曰：須是南泉始得。印以前語詰之，師不能對。至僧堂，忽大悟曰：古人道，從今日去，更不疑天下老和尚舌頭，信有之矣。述偈呈印，曰：須是南泉第一機，不知不覺驀頭錐。覿面若無青白眼，還如󲋦󲋦守空池。舉未絶，印竪拳曰：正當恁麽時作麽生？師掀倒禪牀，印遂喝。師曰：賊過後張弓。便出。住廣福日，室中問僧：提起來作麽生會？又曰：且道是箇甚麽，要人提起？
明州雪竇法寧禪師，衢州杜氏子。上堂：百川異流，以海爲極。森羅萬象，以空爲極。四聖六凡，以佛爲極。明眼衲子，以拄杖子爲極。且道拄杖子以何爲極？有人道得，山僧兩手分付。儻或未然，不如閑倚禪牀畔，留與兒孫指路頭。
廬州延昌熙詠禪師，僧問：少林面壁，意旨如何？師曰：慚惶殺人。
廬州開先宗禪師，上堂：一不做，二不休。捩轉鼻孔，捺下雲頭。禾山解打鹽官鼓，僧繇不寫戴嵩牛。廬陵米，投子油，雪峰依舊輥雙毬。夜來風送衡陽信，寒鴈一聲霜月幽。
楊州光孝元禪師，僧問：如何是和尚家風？師曰：七顛八倒。曰：忽遇客來，如何祇待？師曰：生鐵蒺藜劈口𡎺。
福州雪峰大智禪師，僧問：如何是祖師西來意？師銜拂柄示之。僧曰：此是香嚴底，和尚又作麽生？師便喝，僧大笑。師叱曰：這野狐精。
福州雪峰宗演圓覺禪師，恩州人也。僧問：不慕諸聖、不重己靈時如何？師曰：款出囚口。曰：便恁麽會去時如何？師曰：换手槌胷。問：如何是大善知識心？師曰：十字街頭片瓦子。辤衆日，僧問：如何是臨岐一句？師曰：有馬騎馬，無馬步行。曰：途中事作麽生？師曰：賤避貴。上堂：遣迷求悟，不知迷是悟之鉗鎚。愛聖憎凡，不知凡是聖之鑪鞴。祇如聖凡雙泯、迷悟俱忘一句作麽生道？半夜彩霞籠玉像，天明峰頂五雲遮。
衛州王大夫，遺其名。以喪偶厭世相，遂參元豐，於言下知歸。豐一日謂曰：子乃今之陸亘也。公便掩耳，既而回壇山之陽，縳茅自處者三載。偶歌曰：壇山裏，日何長。青松嶺，白雲鄉。吟鳥啼猿作道場。散髮采薇歌又笑，從教人道野夫狂。
明州岳林真禪師，上堂：古人道，初秋夏末，合有責情三十棒。岳林則不然，靈山會上，世尊拈華，迦葉微笑，正當恁麽時，好與三十棒。何故？如此太平時節，強起干戈，教人吹大法螺，擊大法鼓。舉步則金蓮躞蹀，端居則寶座巍峩。梵王引之於前，香花繚繞，帝釋隨之於後，龍象駢羅。致令後代兒孫，遞相倣斆。三三兩兩，皆言出格風標。劫劫波波，未肯歸家穩坐。鼓唇摇舌，宛如鐘磬笙竽。奮臂點胷，何啻稻麻竹葦。更逞遊山翫水，撥草瞻風，人前説得石點頭，天上飛來花撲地，也好與三十棒。且道坐夏賞勞，如何酬奬？良久曰：萬寶功成何厚薄，千鈞價重自低昂。
秀州華亭觀音和尚，僧問：如何是佛？師曰：半夜烏龜火裏行。曰：意作麽生？師曰：虚空無背面。僧禮拜，師便打。靑原下十四世臨安府淨慈象禪師，上堂：古者道，一翳在眼，空花亂墜。拈拄杖曰：淨慈拈起拄杖，豈不是一翳在眼？百千諸佛摠在拄杖頭，現丈六紫磨金色之身。乘其國土，遊歷十方。説一切法，度一切衆。豈不是空花亂墜？卽今莫有向拄杖未拈已前坐斷得麽？出來與淨慈相見。如無，切忌向空本無花、眼本無翳處著到。乃擲拄杖，下座。
福州雪峰隆禪師，上堂：一不成，二不是。口喫飯，鼻出氣。休云北斗藏身，説甚南山鼈鼻。家財運出任交關，勸君莫競錐頭利。
鎮江府甘露達珠禪師，福州人。上堂：聖賢不分，古今惟一。可謂火就燥，水流濕，鑿井而飲，耕田而食。大衆，東村王老去不歸，紛紛黄葉空狼籍。
臨安府靈隱惠淳圓智禪師，上堂：吾心似秋月，碧潭清皎潔。乃喝曰：寒山子話墮了也。諸禪德，皎潔無塵，豈中秋之月可比？虚明絶待，非照世之珠可倫。獨露乾坤，光吞萬象，普天匝地，耀古騰今。且道是箇甚麽？良久曰：此夜一輪滿，清光何處無！
臨安府淨慈月堂道昌佛行禪師，湖州寶溪吴氏。僧問：大用現前，不存軌則時如何？師曰：張家兄弟太無良。曰：恁麽則一切處皆是去也。師曰：莫唐突人好！問：心生則法生，心滅則法滅。祇如心法雙忘時，生滅在甚麽處？師曰：左手得來右手用。問：如何是從上宗門中事？師曰：一畝地。曰：便恁麽會時如何？師曰：埋没不少。問：如何是諸佛本源？師曰：屋頭問路。曰：向上還有事也無？師曰：月下抛甎。上堂：未透祖師關，千難與萬難。既透祖師關，千難與萬難。未透時難卽且置，既透了因甚麽却難？放下笊籬雖得價，動他杓柄也無端。上堂：與我相似，共你無緣。打飜藥銚，傾出爐煙。還丹一粒分明在，流落人間是幾年。咄！上堂：鴈過長空，影沉寒水。鴈無遺蹤之意，水無留影之心。若能如是，正好買草鞋行脚。所以道動則影現，覺則冰生，不動不覺，正在死水裏。薦福老人出頭不得卽且置，育王今日又作麽生？向道莫行山下路，果聞猿叫斷腸聲。歲旦，上堂，舉拂子曰：歲朝把筆，萬事皆吉。忽有箇漢出來道：和尚，這箇是三家村裏保正書門底，爲甚麽將來華王座上當作宗乘？祇向他道，牛進千頭，馬入百疋。
臨安府徑山照堂了一禪師，明州人。上堂：參玄之士，觸境遇緣。不能直下透脱者，蓋爲業識深重，情妄膠固，六門未息，一處不通。絶點純清，含生難到。直須入林不動草，入水不動波，始可順生死流，入人間世。諸人要會麽？以拄杖畫曰：祇向這裏薦取。
鎮江府金山了心禪師，上堂：佛之一字孰云無，木馬泥牛滿道途。倚徧欄干春色晚，海風吹斷碧珊瑚。還有同聲相應，同氣相求者麽？百鳥不來樓閣閉，祇聞夜雨滴芭蕉。
鄧州香嚴倚松如璧禪師，撫州饒氏子。上堂：變化密移何太急，刹那念念一呼吸。八萬四千方便門，且道何門不可入？入不入，曉來雨打芭蕉濕。殷勤更問箇中人，門外堂堂相對立。聞啄木鳥鳴，説偈曰：剝剝剝，裏面有蟲外面啄。多少茫茫瞌睡人，頂後一錐猶未覺。若不覺，更聽山僧剝剝剝。
臨安府靈隱寂室慧光禪師，錢塘夏侯氏。僧問：飛來山色示清淨法身，合澗溪聲演廣長舌相。正當恁麽時，如何是雲門一曲？師曰：芭蕉葉上三更雨。曰：一句全提超佛祖，滿筵朱紫盡知音。師曰：逢人不得錯舉。上堂：不用求真，何須息見。倒騎牛兮入佛殿，羌笛一聲天地空，不知誰識瞿曇面。
台州國清愚谷妙印禪師，上堂：滿口道得底，爲甚麽不知有？十分知有底，爲甚麽滿口道不得？且道誵訛在甚麽處？若也知得，許你照用同時，明闇俱了。其或未然，道得道不得，知有不知有。南山石大蟲，解作師子吼。
台州國清垂慈普紹禪師，上堂：靈雲悟桃花，玄沙傍不肯，多少癡禪和，擔雪去填井。今春花又開，此意誰能領？端的少人知，花落春風静。
泉州九座慧邃禪師，上堂：九座今日向孤峰絶頂駕一隻鐵船，截斷天下人要津，教他揮篙動棹不得。有箇錦標子，且道在甚麽人手裏？拈拄杖曰：看！看！向道是龍剛不信，等閑奪得始驚人。
秀州資聖元祖禪師，僧問：紫金蓮捧千輪足，白玉毫輝萬德身。如何是佛？師曰：拖槍帶甲。曰：貫花千偈雖殊品，標月還歸理一如。如何是法？師曰：元豐條，紹興令。曰：林下雅爲方外客，人間堪作火中蓮。如何是僧？師曰：披席把椀。
廬山萬杉壽堅禪師，相州人。歲旦，上堂：有一人不拜歲，不迎新，寒暑不能侵其體，聖凡不能混其迹。從來鼻孔遼天，誰管多年厤日。大衆且道，此人卽今在甚麽處？卓拄杖曰：咄咄咄！没處去。
瑞州黄檗惟初禪師，常州蔡氏子。上堂：我見宗大哥，平生槁默危坐，所謂朽木形骸，未嘗口角譊譊，將佛祖言教以當門庭。祇要當人歇得十成，自然不向這殼漏子上著到。有僧問：既不向這殼漏子上著到，未審如何保任？師曰：無你用心處。曰：和尚豈無方便？師曰：𨫼餅既無汁，壓沙那有油？
潭州嶽麓海禪師，僧問：進前三步時如何？師曰：撞頭磕額。曰：退後三步時如何？師曰：墮坑落壍。曰：不進不退時如何？師曰：立地死漢。
福州西禪慧舜禪師，真定府人。上堂：五日一參，三八普説。千説萬説，横説竪説。忽有箇漢出來道：説卽不無，争奈三門頭兩箇不肯。山僧卽向他道：瞎漢若不得他兩箇，西禪大似不遇知音。
密州𡺸山寧禪師，上堂：有時孤峰頂上嘯月眠雲，有時大洋海中飜波走浪，有時十字街頭七穿八穴。諸人還相委悉麽？樟樹花開盛，芭蕉葉最多。
臨安府五雲悟禪師，苕溪人也。上堂：月堂老漢道，行不見行，是箇甚麽？坐不見坐，是箇甚麽？著衣時不見著衣，是箇甚麽？喫飯時不見喫飯，是箇甚麽？山僧雖與他同牀打睡，要且各自做夢。何故？行見行，坐見坐，著衣時見著衣，喫飯時見喫飯，無有不見底道理，亦無箇是甚麽？諸人且道，老漢底是，五雲底是？拈拄杖卓一下，曰：桃紅李白薔薇紫，問著春風摠不知。
臨安府中竺癡禪元妙禪師，婺州王氏。僧問：如何是截斷衆流句？師曰：佛祖開口無分。曰：如何是函蓋乾坤句？師曰：匝地普天。曰：如何是隨波逐浪句？師曰：有時入荒草，有時上孤峰。上堂：黄昏雞報曉，半夜日頭明。驚起雪師子，瞠開紅眼睛。上堂：去年梅，今歲柳，顔色馨香。喝一喝，良久曰：若不得這一喝，幾乎道著依舊。且道道著後如何？眼睛突出。
撫州靈巖圓日禪師，上堂：悟無不悟，得無不得。九年面壁空勞力，三脚驢兒跳上天，泥牛入海無蹤跡。爲甚如此？九九八十一。
荆門軍玉泉思達禪師，僧問：如何是一印印空？師曰：萬象收歸古鑑中。曰：如何是一印印水？師曰：秋蟾影落千江裏。曰：如何是一印印泥？師曰：細觀文彩未生時。靑原下十六世温州光孝已菴深禪師，本郡人也。上堂曰：龍生龍，鳳生鳳。老鼠養兒沿屋棟。達磨？大師不會禪，歷魏游梁乾打閧。上堂：一九二九，相逢不出手。三九二十七，籬頭吹觱栗。翻憶小釋迦，雙手抱屈膝。知不知，實不實，摩訶般若波羅蜜。上堂：維摩默然，普賢廣説，歷代聖人，互呈醜拙。君不見落花三月子規啼，一聲聲是一點血。上堂：風蕭蕭，葉飄飄，雲片片，水茫茫。江干獨立向誰説，天外飛鴻三兩行。
