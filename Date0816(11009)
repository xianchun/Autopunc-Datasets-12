詳夫心者，非真妄有無之所辨，豈文言句義之能述乎？然眾圣歌詠，往哲詮量，千途異說，隨順機宜，無不指歸一法而已。故般若唯言無二，法華但說一乘，思益平等如如，華嚴純真法界，圓覺建立一切，楞嚴含裹十方，大集染凈融通，寶積根塵泯合，涅盤咸安秘藏，凈名無非道場，統攝包含，事無不盡，籠羅該括，理無不歸。是以一法千名，應緣立號，不可滯方便之說，迷隨事之名，謂眾生非真，諸佛是實。
若悟一法，萬法圓通，塵劫凝滯，當下冰消，無邊妙義，一時通盡，深徹法源之底，洞探諸佛之機，不動微毫之功，匪移絲發之步，優游沙界，徧歷道場，何佛剎而不登？何法會而不涉？無一相而非實相，無一因而非圓因，恒沙如來，煥若目前；十方佛法，皎然掌內。高低岳瀆，共轉根本法輪；大小鱗毛，普現色身三昧。處一座而十方俱現，演一音而沙界齊聞，談玄顯妙而不壞凡倫，千變萬化而未離真際，與三世佛一時成道，共十類生同日涅盤。擊法鼓於魔宮，震法雷於邪域，履逆而自順，處剛而自柔，臨高而不危，在滿而不溢，可謂端居絕學之地，深履無為之源，入眾妙之玄門，游一實之境界。
無一法本有，無一法始成。泯中邊，絕前後，印同異，一去來，萬境齊觀，一際平等。梵音恒聞，慧光常照，此大寂三昧，金剛定門，今古咸然，圣凡齊等。如一滴之水，與渤澥之潤性無差；若芥孔之空，等太虛之容納非別。信之者，功超遠劫；明之者，秪在剎那。此一際之法門，真無方之大道。聚一塵而非合，散眾剎而非分，和光而不群，同塵而不染，超出而不離，冥合而無歸，養育凡圣而無質像可觀，興建法界而無名字可立。
依蔭草木，籠罩古今，徧界徧空，穹蒼不能覆其體；常照常現，鐵圍不能匿其輝。無住無依，塵勞不能易其性；非純非雜，萬法不能隱其真。闃爾無聲而群音揭地，蕩然無相而眾像參天。相入而物境千差，相即而森羅一味。不從事而失體，非共非分；不守性而任緣，亦同亦別。是以即性之相故，無妨建立；即理之事故，不翳真常；以空之有故，豈礙繁興？以靜之動故，何虧湛寂？
言一，則大小相入；言異，則高下俱平；言有，則理體寂然；言無，則事用不廢。雖起而常滅，世相含虛；雖寂而恒生，法界出現。任動而常住，萬化不移；任隱而恒興，一體隨應。無假而幻相和合，無實而真性湛然，無成而異質交輝，無壞而諸緣互絕。境雖現而無現性，智雖照而無照功，寂用非差，能所一際。狀同凈鏡，萬像而不能逃形；性若澄空，眾相而不能離體。為常住藏，作變通門，湛爾堅凝，恒隨物化，紛然起作，不動真如，男身沒，女身彰，東方入，西方起，當存而正泯，在卷而恒舒，普注而不遷，俱徧而無在。
舉一塵，列無邊剎土；指一念，樹無盡古今。居一相而非升，即凈隨染；驟五趣而不墜，處濁恒清。外望無盈余，內窺無積聚，觸目而不見，滿耳而不聞，盈懷而無知，徧量而非覺，本成而非故，今現而非新，不磨而自明，弗瑩而自凈。可謂妙體常住，靈光靡沈；至德遐周，神性獨立。眾妙群靈而普會，為萬法之王；三乘五性而冥歸，作千圣之母。獨尊獨貴，無比無儔，實大道源，是真法要。
玄蹤不定，任物性以方圓；妙應無從，逐機情而隱顯。是以本生末而末表本，體用互興；真成俗而俗立真，凡圣交映；此顯彼而彼分此，主伴齊參；生成佛而佛度生，因果相徹。境無自性，而他成自；心無自性，而自成他。理不成就，而一即多；事不成就，而多即一。相雖虛而恒冥一體，性雖實而常在萬緣；雖顯露而難以情求，任超絕而無妨大用。縱橫幻境，在一性而融真；寂滅靈空，寄森羅而顯相。諦智相發，染凈更熏。隨有力無力而出沒無恒，逐緣成緣散而卷舒不定；相攝則纖塵不現，相資則萬境俱生。來如水月之頓呈，去若幻云之忽散。動寂無礙，涉入虛融；互奪互存，靈通莫測；不出不在，妙性無方。智海滔滔，包納而無遺纖芥；靈珠璨璨，照臨而不隱微毫。若真金隨異器以分形，千差不礙；如湛水騰群波而顯相，一體無虧。俱是俱非，亦邪亦正。不有而示有，杳若夢存；無成而似成，倏如幻住。
依空源而起盡，法法無知；隨化海以興亡，緣緣絕待。是以五岳穹崇而不峻，四溟浩渺而不深，三毒四倒而非凡，八解六通而非圣，悉住真如寂滅之地，盡入無生不二之門。施為大解脫中，重重無盡；顯現不思議內，浩浩難窮。豈可立其始終，定其方域？何必崇真斥妄，厭異欣同？欲壞幻化之身，擬斷陽焰之識，不知念念釋迦出世，步步彌勒下生。分別現文殊之心，動止運普賢之行，門門而皆開甘露，味味而純是醍醐。不出菩提之林，長處蓮華之藏，晃晃而無塵不透，昭昭而溢目騰光，豈勞妙辯之敷揚？誰待神通之顯示？動止常遇，明暗不離，非古盛而今衰，豈愚亡而智現？語默常合，終始冥通，初祖豈用西來？七佛何嘗出世？是以心空則天地虛寂，心有則國土崢嶸；念起則山岳動搖，念默則江河寧謐。機峻而言言了義，志徹而念念虛玄，器廣而法法周圓，量大而塵塵無際，意地清而世界凈，心水濁而境像昏。舉一全該，坦然平等，宛爾具足，唯在正觀。
萬法本只由人，真如自含眾德。無念而殊功悉備，無作而妙行皆圓。不運而成，靈智法爾；無求自得，妙性天真。方知理智圓融，大道無外。絕一塵而獨立，何眾相以樅然？是則聲處全聞，見外無法，豈玄黃之所惑，匪音響之能淪？如滄海之味混百川，猶須彌之色吞群鳥。無一名不播如來之號，無一物不闡遮那之形。喦樹庭莎，各挺無邊之妙相；猿吟鳥噪，皆談不二之圓音。癡愛成解脫真源，貪瞋運菩提大用，妄想興而涅盤現，塵勞起而佛道成。從體施為，報化而未嘗不寂；隨緣顯現，法身而無處不周。實教法之所歸，圣賢之稟受，群生之實際，萬物之根由，正化之大綱，出世之本意，三乘之正轍，入道之要津，般若之靈源，涅盤之窟宅。
蓋以妙理玄邈，大旨希夷，狂慧而徒自勞神，癡禪而但能守縛，實謂言思路絕，分別意窮。識智翛然，神清可監；空有雙豁，根塵洞開。如窺凈天，似臨皎日，無一法門而不現，無一至理而不明。豈動神情，春池而穩探真寶；匪勞心力，赤水而自獲玄珠。觀沙界於目前，指大千於身際，收群生於掌握，納萬匯於胸襟。不施一功，成就楞嚴之大定；不披一字，徧覽普眼之真經。四句之義頓融，百非之路杳絕。豎徹三際，橫亘十方，為一總持，號大自在。神光赫赫，威德巍巍，尼乾魄消，波旬膽碎。煩惱賊颯然隳壞，生死軍豁爾飄揚，愛河廓清，慢山崩倒。逍遙物外，無得無求，憺怕虛懷，曠然絕累，虛空讓其高廣，日月慚其光明。然後則權實雙游，悲智齊運，拯世若幻，度生同空，涉有而不乖無，履真而不礙俗，若乾坤之覆載，猶日月之相須。示圣現凡，出生入死，持實相印，建大法幢，作一種之光明，為萬途之津濟。能令寒灰再焰，焦種重榮，永為苦海之迅航，常作迷途之明導，任運遮照，隨智卷舒。
雖無知而萬法圓通，雖無見而一切明現，但契斯旨，體本自然。如群萌值春，萬物得地，十身頓現，四智郁興。猶如意幢，若大寶聚，法財豐溢，利物何窮！故號功德之林，乃稱無盡之藏，豈有朝曦而不照，夜炬而不明者哉？何得以限量心起分齊見，局太虛之闊狹，定法界之邊疆，遂令分別之情不越眾塵之境？向真如境上鼓動心機，於寂滅海中奔騰識浪，於管中存見，向壁罅偷光，立能所之知，起勝劣之解，齊文定旨，逐語分宗，蟭螟豈繼於鵬程？螢照那齊於日曜？豈能一毛孔內納十方之虛空，一剎那中現億佛之世界，一一身而徧一切剎，一一剎而含無邊身？乘高廣之大車，展大千之經卷，陞燈王之法座，湌香積之嘉饈，披迦葉之上衣，入釋迦之正室。促多生於頃刻，擲世界於他方，腹吸風輪，口吹劫火，變邱陵為寶剎，移凈土於穢邦，一毫中放無盡之光明，一言內演難思之教海。此乃群生之常分，與眾圣而同儔，無一法而不然，但有心而皆爾，非假變通之力，不從修證之因，德量如然，塵毛悉具。
一香一味，同棲滅盡定門；蠢動蜎飛，不昧靈知寂照。何得遺山認培，棄海存漚，劣志卑心而自鄙屈，翻乃持神珠而乞丐，守金藏以貧窮，辜負己靈，埋沒家寶？或舍離而保持偏正，或絕分而甘處塵勞，或認妄而謬附邪宗，或執權而勞修漸行，或認位高推於極圣，或積德望滿於三只。不知全體現前，猶希妙悟，豈覺從來具足，仍待功成？
不入圓常，終成輪轉；只為昧於性德，罔辯真宗，舍覺循塵，棄本就末。掛有無之魔罥，投一異之邪林。宰割真空，分羅法性，依塵生滅。隨境有無，執斷迷常，驟緣遺性，謬興知解，錯倒修行。或和神養氣而保自然，或苦質摧形而為至道。或執無著而樁立前境，或求靜慮而伏捺妄心。或刳情滅法以凝空，或附影緣塵而抱相。或喪靈源之真照，或殞佛法之正因。或絕識凝神，受報於無情之地；或澄心泯色，住果於八難之天。或著有而守乾城，或撥無而同兔角。或絕見而居暗室，或立照而存所知。或認有覺是真佛之形，或効無知同木石之類。或執妄同究竟之果，如即泥是缾；或忘緣趣解脫之門，似撥波求水。或外騁而妄興夢事，或內守而端居抱愚。或宗一而物象同如，或見異而各立法界。或守愚癡，無分別而為大道；或尚空見，排善惡而作真修。或解不思議性作頑空，或體真善妙色為實有。或沈機絕想，同有漏之天；或覺觀思惟，墮情量之域。或不窮妄性，作冥初之解；或昧於幻體，立空無之宗。或認影而為真，或執妄而求實。或認見聞性為活物，或指幻化境作無情。或起意而乖寂知，或斷念而虧佛用。或迷性功德而起色心之見，或據畢竟空而生斷滅之心。或執大理而頓棄莊嚴，或迷漸說而一向造作。或據體離緣而堅我執，或亡泯一切而守己愚。
或定人法自爾而墮無因，或執境智和合而生共見。或執心境混雜，亂能所之法；或著分別真俗，縛智障之愚。或守一如不變而墮常，或定四相所遷而沈斷。或執無修而祛圣位，或言有證而背天真。或耽依正而隨世輪回，或厭生死而喪真解脫。或迷真空而崇因著果，或昧實際而欣佛厭魔。或著隨宜所說而守語為真，或失音聲實相而離言求默。或宗教乘而毀自性之定，或弘禪觀而斥了義之詮。或鬬奇特而但顧出身，俄沈識海；或作凈潔而推求玄密，返墮陰城。或起殊勝知解而剜肉為瘡，或住本性清凈而執藥成病。或尋文探義而飲客水，或守靜居閑而坐法塵。或起有得心，談無相大乘；或運圖度想，探物外玄旨。或廢說起絕言之見，或存詮招執指之譏。或認動用而處生滅根源，或專記憶而住識想邊際。或安排失圓覺之性，或縱任虧入道之門。或起身心精進而滯有為，或守任真無事而沈慧縛。或專系念勤思而失於正受，或效無礙自在而放舍修行。或隨結使而恃本性空，或執纏蓋而妄加除斷。或保重而生法愛，或輕慢而毀佛因。或進求而乖本心，或退墮而成放逸。或語證相違而虧實地，或體用各隊而乖佛乘。或守寂而住空，失大悲之性；或泯緣而厭假，違法爾之門。或著我見而昧人空，或迷現量而堅法執。或解不兼信而滋邪見，或信不兼解而長無明。
或云人是而法非，或稱境深而智淺。或取而迷法性，或舍而乖即真。或離而違因，或即而忘果。或非而謗實，或是而毀權。或惡無明而背不動智門，或憎異境而壞法性三昧。或據同理而起增上慢，或貶別相而破方便門。或是菩提而謗正法輪，或非眾生而毀真佛體。或著本智而非權慧，或迷正宗而執化門。或滯理溺無為之坑，或執事投虛幻之網。或絕邊泯跡，違雙照之門；或保正存中，失方便之意。或定慧偏習，焦爛道芽；或行愿孤興，沈埋佛種。或作無作行，修有為菩提；或著無著心，學相似般若。或趣凈相而迷垢實性，或住正位而失自本空。或立無相觀而障翳真如，或起了知心而違背法性。或守真詮而生語見，服甘露而早終；或敦圓理而起著心，飲醍醐而成毒。
已上略標一百二十種邪宗見解，并是迷宗背旨，失湛乖真，捏目生花，迷頭認影。若敲冰而索火，類緣木以求魚，畏影逃空，捫風捉電，苦非甘種，砂豈飯因？皆不能以法性融通，一旨和會，盡迷方便，悉溺見河，障於本心，不入中道。匍匐昇沈之路，纏綿取舍之懷。於無心中強欲斷除，向無事內剛求舍離，將法空為恚愛之境，返真智作想礙之情，長隨八倒之風，難出四邊之網。竟不知理即生死，恒與道冥，妄本菩提，從來合覺。明常住暗，水不離冰，靈智常存，妙用無盡。何乃遏想念而求湛寂，斷煩惱而證真如？妄作妄修，自難自易。且靈覺之性，本非秘密，如來之藏，實不覆藏。故知圓常之理不虧，信解之機難具，如針鋒上無邊身菩薩，似藕絲懸須彌盧之山，唯嘆希奇，罔知所措。如水母土蜂之類，猶屈步之徒，歷劫他求，終朝取相，不自暫省，返照回光，貨鬻衣珠，承紹家業，但爭空花之起滅，定認眚影之是非，去淳樸而專尚浮華，喪根源而唯尋枝派，可謂遺金拾礫，擲寶持薪。
是以眾圣驚嗟，達人悲嘆，都謂不到實地，未達本心。妄識浮沈，緣心巧偽，徧計所執，現似外塵，人杌繩蛇，橫生空見。不知萬法無體，一切無名，從意現形，因言立號，意隨想起，言逐念興，想念俱虛，本末非有。是以三界無物，萬有俱空，邪正同倫，善惡齊旨。全拋大義，莫返初源，於無心中妄立異同，就一體內強分離合。自他才立，逆順隨生，起鬬爭之端，結惑業之始，織是非之致網，緝憎愛之樊籠。觀鏡像，分妍丑之心；聆谷向，興喜怒之色。責化人之心行，保幻物之堅牢，汲焰水而欲滿漏巵，折空花而擬栽頑石。
能所雙寂，事理俱空。既造惑因，不無幻果。欲知妙理，唯在觀心。恒沙之業，一念而能消；千年之暗，一燈而能破。自然不立名相，解惑寂然，豈有一物當情，萬境作對？取舍俱喪，是非頓融，眾翳咸消，豁然清凈，無非不思議解脫，盡是大寂滅道場。視聽俱忘，身心無寄，隨緣養性，逐處消時，猶縱浪之虛舟，若凌空之逸翮，縱橫放曠，任跡郊鄽。普勸諸後賢，但遵斯一路。聞而不信，尚結佛種之因；學而未成，猶益人天之福。此乃群經具載，諸佛同宣，非率爾以致辭，請收凝而玄鑒。
覺王同稟，祖胤親傳，大開真俗之本，獨標天地之先，常為諸佛之師，能含眾妙；恒作群賢之母，可謂幽玄。靈性有殊，該通匪一，千途盡向於彼生，萬象皆從於此出。事廓恒沙，理標精實，吞滄溟於毛孔，唯是自因；卷法界於塵中，匪求他術。任機啟號，應物成名，大士修之而行立，覺帝體之而圓成，聲聞證之為四諦，支佛悟之詺緣生，天女之華無著，海慧之水澄清。
執謬解而外道門開，邊邪網密；役妄念而凡途業起，生死波橫。括古搜今，深含獨占，五乘道鏈出於沖襟，十法界孕成於初念。虛聲頓息，法空之正信旋生；猛焰俄消，靈潤之真誠立驗。陞沈表用，體具靈知，惺惺不昧，了了何虧？湛爾而無依無住，蕭然而非合非離。
一字寶王演出難思之法海，群生慈父訓成莫測之宗師。任性卷舒，隨緣出沒，挺一真之元始，總萬有之綱骨。十二因緣之大樹，產自元根；五千教典之圓詮，終歸理窟。孤標寂寂，獨立堂堂，若華中之靈瑞，猶照內之神光。截瓊枝而寸寸是寶，析栴檀而片片皆香。克從凡夫之身，便登覺位；類在白衣之地，直坐龍床。聽而不聞，觀之莫見，常在而莫更推尋，本瑩而何勞熏鏈？
三界之門無體，谷傳聲；六塵之境本空，鏡中寫面。寂寞虛沖，無事不融，彌勒閣而普現，摩耶腹而無窮。文殊寶冠之內，凈名方丈之中，芥子針鋒而不窄，近塵遠剎而全通。靡減靡增，綿綿而常凝妙體；非成非壞，續續而不墜玄風。大業機關，金輪種族，如頻伽鳥而韻壓群音，猶好堅樹而高陞眾木。一瞖初起，繽紛而華影駢空；瞥念才興，縱橫而森羅滿目。道絕浮言，至妙難論，出生死而無別路，登涅盤而唯一門。須臾而即俗歸真，莫儔茲旨；頃刻而從凡入圣，難報斯恩。
群籍共推，罕逾深理。吞蛇得病而皆是疑生，懸砂止饑而悉從思起。乃至筍拔寒林，魚跳冰沚，酒變河中，箭穿石，非麴糱之所成，豈功力之能恃？無纖塵而不因識變，道理昭然；非一種而罔賴心成，言思絕矣。動靜之境，皆我緣持，如云駛而月運，似舟行而岸移。
魚母憶而魚子長，蜂王起而蜂眾隨。印前後而無差，諸賢共仰；楷初終而不謬，千圣同推。是以朕迹才生，皆從此建，快馬見鞭而鶖子先知，香象回旋而龍女親獻。得果而榮枯已定，盡合前因；舉念而苦樂隨生，悉諧初愿。美惡無體，因念所持；聲響冥合，形影相隨。本性希奇，莫可思議，似服伽陀之藥，如餐真乳之糜。同如意樹，雨無盡之寶；類水清珠，澄眾濁之池。陞第一義天，正會大仙之日；登普光明殿，當朝法界之時。冥真寂照，含虛吐耀，罔象兮獲明珠，希夷兮宗法要。恩覆群生而無得，不作不為；光含萬象而絕思，忘知忘照。如是則塵成佛國，念契圓音。
但顯金色之世界，唯聞薝卜之園林，莫比商人之寶，寧齊樵客之金？厭異忻同而情自隔，舍此取彼而理恒任。繩上生蛇而驚悸，杌中見鬼而沈吟，癡猿捉月而費力，渴鹿逐焰而虛尋。飲狂藥而情隨轉日，食蒗蕩而眼布華針，皆自想生；萬品而始終常寂，盡因念起。一真而境界恒深，法內規模，人間軌則，愿無不從，信無不克。見萬像於掌中，收十方於座側，感現而唯徇吾心，美惡而咸歸我識。手出金毛師子，皆籍善根；城變七寶華池，盡承慈力。卷舒不定，隱顯千端，或闃爾無跡，或爛然可觀，處繁而不亂，履險而常安。
醍醐之海泓深，橫吞眾派；法性之山挺出，高落群巒。理體融通，芳名震烈，瞻時而別相難窮，入處而一門深徹。服善見王之藥餌，眾病咸消；奏師子筋之琴弦，群音頓絕。爾乃明逾皎日，德越太清，隨機起用，順物無生。非異非同，盈剎而坦然平現；不大不小，遍空而法爾圓成。神靈之臺，秘密之府，病遇良醫，民逢圣主。以本攝末，駕智海之津梁；舉一蔽諸，辟玄關之規矩。匡時龜鏡，為物權衡，相奪則境智互泯，相資則彼我俱生。
無明樹上而覺華頓發，八苦海內而一味恒清。全體現前，豈用更思於妙悟？本來具足，何須苦待於功成？顯異標奇，精明究竟，如舒杲日之光，似布勾芒之令。三毒四倒而非凡，八解六通而非圣。至寶居懷兮終不他求，靈珠在握兮應須自慶，愍同體兮起無緣，溢法財兮資慧命。履得一之旨，豁爾消疑；入不二之門，廓然無諍。大理齊平，不虧不盈；道性如是，無送無迎。千潯海底而孤峻，萬仞峰頭而坦平，竹祖搖風而自長，桐孫向日而潛榮。數朵之青山長在，一片之閑云忽生。意地頓空，如兔角之銛利；解心全息，猶焰水之澄清。
大建法幢，深提寶印，居下恒高，處違常順，握王庫刀之真形，撫修羅琴之正韻。得趣而幽途大辟，胡用多求；了一而萬事齊休，但生深信。自在無礙，超古絕倫，荊棘變為行樹，梟獍啼成梵輪。似毛端之頭含於寶月，如瑠璃之內現出金身。若暢斯宗，發明妙慧，剔摩訶衍之骨髓，摘優曇華之根蒂，任聚須彌之筆，未寫纖毫；縱饒樂說之門，難敷一偈。印同異，泯中邊，等來去，絕偏圓，水朝東而星拱北，谷孕風而海納川。寂爾無聲，眾響群音而吼地；蕩然無相，奇形異狀而參天。約理而分，稱真而說，蜜齊海內之甜，火均天下之熱，當正位之發揚，因法性之施設。弗從事而失體，非一非多；不守己而任緣，亦同亦別。本迹雙舉，權實俱存，言中而盡提綱要，指下而全見根源。如一金分眾器之形，不變隨緣之道；猶千波含濕性之理，隨緣不變之門。若達斯宗，無在不在，入圣體而靡高，居凡身而弗改，即狹而廣，毫端遍於十方；以短攝長，剎那包於劫海。一葉落時天下秋，一塵起處厚地收，向空門而及第，於禪苑而封侯。敵生死軍之甲胄，戰煩惱陣之戈矛，得大總持，可作超塵之本；具王三昧，堪為入道之由。
學問宗師，菩提牓樣；功德叢林，真如庫藏。縱橫幻境，在一性而融虛；寂滅靈空，寄千門而顯相。妙跡無等，寰中最親。小器出無邊之嘉饌，仰空雨莫測之殊珍。仙人執手之時，動經塵劫；童子登樓之日，倏見前因。成現而雖圓至道，弘闡而全在當人。殊功警世，大用通神。樂蘊奇音，指妙而宮商應節；心懷覺性，智巧而動用冥真。十力功高，上賢能踐，日月潛光，山川回轉。摧慢峰兮涸愛河，拆疑城兮截魔罥。明之而法法在我，巨岳可移；昧之而事事隨他，纖毫莫辯。
法無難易，轉變由人。促多生於一念，化寒谷為芳春。秉大炬而燭幽關，炳然見旨；駕迅航而渡深濟，倏爾登真。生如來家之要，行菩薩道之因，萬別千差，靡出虛空之性；尊高卑下，難逃平等之津。剪惑裁疑，標真顯正，使佛法之穹崇，致宗門之昌盛，類秋江萬影而交羅，狀寒室千燈而互映，若鳥戛漢以翱翔，似魚沈淵而游泳。啼笑而佛慧分明，行坐而覺源清凈，妙解而唯應我是，列祖襟喉；通心而莫更余思，群賢性命。
逆順同歸，行住不離，雨寶而摩尼絕意，演教而天鼓無私，重重而理事相須，恒體恒用；一一而有空齊現，常寂常知。迎之弗前，隨之不後，匿纖芥而非無，展十方而曷有？旋轉陀羅之內，常當大士之心；嚬呻三昧之中，不墮二乘之手。一理當鋒，萬境皆融，囊括智源之底，冠擎法海之宗，如睹鏡中，現千重之影像；猶窺牖隙，見無際之虛空。
萬匯雖分，還歸一總。渤澥之潤同濫觴，十方之空齊芥孔。其猶今古之日，照無異明；仍侔過現之風，鼓無二動。履實際地，沖涅盤天，掘眾生之乾土，涌善逝之智泉。聲聞之焦芽蘂綻，華王之極果功圓。如得返魂之香，枯荄再發；似服還丹之藥，寒焰重燃。了達無疑，何勞科判？駕牛車而立至只林，乘慈舟而坐昇彼岸。
千年闇室而破在一燈，無始樊籠而唯憑妙觀。臨法國土，無小境而不降；靜佛邊疆，豈一塵而作亂？超情絕解，對此無言，旨冥真極，道契玄源。二諦推而莫知，理中第一；三際求而罔得，法內稱尊。覺樹根株，教門頭首，安詳作象王之行，決定成獅子之吼。欲薦默傳之法，合在言前；將陳秘密之門，寧思機後？圓宗焰火，手觸應難。
驅四句於虛無之外，殄百非於寂寞之間。如那羅箭之功，勢穿鐵鼓；似金剛鎚之力，擬碎邪山。成七辯才，具四無畏，人中日用之韜鈐，世上時機之經緯。若森羅之吐孕，總攝地輪；猶萬物之發生，皆含一氣。玄邈甚深，力自堪任。月渚煙林而常談妙旨，云臺寶網而盡演圓音。餐香積之廚，真堪入律；聽風柯之響，密可傳心。莫尚他宗，須遵此令。出世之大事功終，入禪之本參學竟。直言不謬，指南之車轍非虛；的示無疑，雞犀之枕紋常正。絕待英靈，一念齊成，轉變天地，撼動神明，孰見不喜？誰聞弗驚？普現心光，標人間之萬號；遍該識性，猶帝釋之千名。妙覺非遙，當人不遠。隨法性而云散晴空，任智用而華開媚苑。攀覺樹而不榮，陷鐵圍而非損。冒境而朝宗悟旨，諸佛果源；拶目而得意通真，群生理本。
祖佛不道，父母非親，知三有異我而明佛性，會萬物為己而成圣人。一兩真金，勝花千斤之價直；半株檀樹，改伊蘭四十之由旬。上上真機，滔滔法海，墮無明而不可隳，縱神力而焉能改？設戴角披毛之者，本性非殊；任形消骨散之人，至靈常在。等覺不遷，隨物周旋，為出世真慈之父，作歸宗所敬之天。一雨無私，群木而自分甘苦；太虛絕量，眾器而各現方圓。既在正觀，須當神聽，扣寂寂之玄門，躡如如之道徑。若玻璃隨物而現色，於自體而匪亡；猶金剛對日而分形，逐前塵而不定。菩提窟宅，解脫叢林，澹泊而慧眼何見？杳靄而大智難尋。五岳崢嶸而不峻，四溟浩渺而非深。
輪王坐妙寶床時，方能入定；菩薩戴法性冠處，始得明心。滯念才通，幽襟頓適，成現而可以坐參，周遍而徒煩游歷。達無不是，統法界以為家；用而靡虛，將大地為標的。至道無隔，唯理堪親。抉目而金鎞快利，霔頂而甘露光新。寂默無言，因居士而薦旨；虛空絕相，化闍王而悟真。慧日晶明，信心調直，被大乘衣而坐正覺床，飲菩提漿而餐禪悅食。善財知見，舉目而皆入法門；華藏山河，立相而無非具德。群蒙盡正，一槩齊平。迹分塵界而不濁，性合真空而靡清，體凝一味而匪縮，用周萬物而非盈。似天中意樹之林，常隨天轉；若人閑心想之處，還逐人成。
貧濟驪珠，幽冥玉燭，如來寶眼而自絕纖毫，金沙大河而更無回曲。若海中之咸味，物物圓通；猶色之膠青，門門具足。孤高獨步，瑩徹攄情。意根凈而寶坊凈，心地平而世界平。若拂霧以披天，神襟頓爽；似撥云而見日，法眼恒清。一道逍遙，群心仰慕，保證而猶玉璽之真文，包藏而若瓊林之寶庫。久行方了，具遍吉之明宗；初學易親，成慈氏之入路。正念才發，狐疑自惺，匪五目之可鑒，豈二耳之能聽？非有而非空，故稱卓絕；不出而不在，實謂通靈。塵思俱逃，煩機頓洗，迥超萬行之先，深徹法源之底。月光大士，變清水於自心；空藏高人，現太虛於本體。
甄明暢志，悟入怡神。若旱天而遍霶甘澤，猶萎草而頓遇陽春。翠羽紅鱗，普現色身之三昧；霞峰霧沚，同轉根本之法輪。智朗昏衢，夢驚長夜。貧室之金藏全開，焰宅之牛車盡駕。紛然起作，冥冥而弗改真如；豁爾虛凝，歷歷而常隨物化。大象無形，洪音絕聲，三光匿曜，河岳齊平。
向九居六合之中，隨作色空明闇之體；於七大四微之內，分為色香味觸之名。德御神州，威靈法宇，通智海之宏津，立吾宗之正主。違情難信，如藕絲懸須彌之山；入悟能談，似一手接四天之雨。居混沌之始，出恍惚之間，法雷震四生之幽蟄，慧日燭三界之重關。不世之珍，抱玄門而寂寂；非常之道，任法性以閑閑。發覺根苗，胤靈筋骨，若谷神之安靜，似幻云之出沒。事因理顯，猶金烏照萬里之程；用就體施，如玉兔攝千江之月。非相非名，孤寂幽清，一言無不略盡，殊說更非異盈。吞苦霧而浸邪峰，須澄性海；降四魔而夷六賊，應固心城。廣演玄風，長施法利，諸圣不改其儀，萬邪莫回其致。十軍三惑，消影響於幻場；智刀慧刀，利鋒芒於實地。一言合理，天下同歸，體標奇而顯妙，用含虛而洞微。可謂鎮敵國之寶珠，千金罕易；挺驚人之法將，萬古傳輝。
動而無為，寂而常照，立佛道之垣，樹修行之大要。畫出山河國土，意筆縱橫；分開赤白青黃，心燈照耀。性自神解，不同虛空，或垂本以顯跡，或居邊而即中。猶師子就人之機，理標徑直；如王索一鎚之器，言下全通。慧海關防，靈園苗裔，遍滋廣攝而不揀高低，豎徹橫該而混同麤細。作一種之光輝，為萬途之津濟，闇鬼沒於明燈，毛輪消於厚瞖。確乎不拔，高超變易之門；湛爾唯堅，永出輪回之際。妙極眾象，理統諸方，如積海含萬水，猶聚日而放千光。
文圃義圍，言將發而詞喪；清神靜思，意欲緣而慮亡。處眾不群，居尊匪獨。闡大道之基垧，布教海之漩澓，了辯乳之真機，達觀象之明目。躡薩云路兮非近非遠，詣清涼池兮不遲不速，出一語兮海竭山崩，提妙旨兮天翻地覆。舉圓宗兮敷至理，法界橫關；括眾義兮掩群詮，禪門嚙鏃。
念念而靈山出世，步步而兜率下生，娑婆現華藏之海，園林為王舍之城。見聞覺知，運普賢無盡之行；周旋俯仰，具文殊本智之名。從實分權，因別顯總，擲大千於方外，吸海水於毛孔。妙位初成之際，天雨四華；無明欲破之時，地搖六動。理事無礙，本末同岐。橫吞五乘之粹，圓舒八藏之奇。從心而出心，猶蘭生蘭葉；因意而發意，似檀孕檀枝。不空之空，非有之有，如外無智而可知，智外無如而可守。帝網而重重交映，非一非多；芥瓶而歷歷分明，不前不後。
忘心而照，無念而知，若瑞草生於嘉運，如林華結於盛時。頓息疑情，現額珠於明鏡；全澄亂想，獲真寶於春池。體廣用深，文豐理詣，攀覺樹以分枝，受輪王之解髻。初終交徹，即凡心而見佛心；理事該羅，當世諦而明真諦。龍宮詮奧，海藏抽奇。空披文之際，塵中剖卷之時，覺華枝秀，忍草苗垂。臨太華之猶低，機前鵬翥；比毘嵐之未速，言外鷹馳。身泛禪河，手開玄鑰，執石為珍，攬草成藥。傳智焰兮胡假世燈？受佛職兮寧齊天爵？貿內珠而自省，不探驪龍；受密印而明知，靡求乾鵲。
迷時徒昧，諦處非難。念想而如山不動，襟懷而似海常安。實際無差，與三世佛而一時成道；真空平等，共十類生而同日涅盤。心若不分，法終無咎，是之而六蔭七情，非之而二頭三手。從因緣而生起，不同兔角之無；向正法而施為，豈類乾城之有？德業無盡，至理難論，恒一恒異，常泯常存。說證說知，背天真而永沈有海；無照無悟，失圓修而常鎖空門。大體焉分？隨機自別。萬派而豈有殊源？千車而終無異轍。不隱不顯，四聰而莫認真歸；無性無形，妙辯而難窮實說。冥心合道，意解難明，了達而尚非於智，參詳而豈在於情？化人舞而幻士謌，誰當斷送？木馬奔而泥牛鬬，孰定輸贏？故知唯識唯心，無二無別。一旨而已絕詮量，萬法而但空施設。
虛生虛滅，唯情想而成持；似義似名，但意言而分別。於一圓湛，析出根塵，外摶地水而成境，內聚風火而為身。持種之門，作生死之元始；總報之主，為涅盤之正因。標實慧宗，成真性軌，具體而有法皆宗，絕待而無塵可比。高高法座，非聲聞矬短之能昇；赫赫日輪，豈外道嬰兒之所視？無偏無黨，至極至尊，總千岐而得旨，搜一切而歸根。眼底放光，照破十方之剎土；意根演教，碾開一代之法門。
觸目相應，盈懷周匝；清白混同，水乳無雜。理從事變，存泯而盡逐緣分；事得理融，一多而常隨性合。意網彌布，心輪遍生，與群徒而作體，向萬物以安名。初居圓成現量之中，浮塵未起；後落明了意根之地，外狀潛呈。原夫業識之宗，何成教訓？能所不分，是非焉運？因依轉相之內，倏起見心；俄關現識之間，忽陳相分。光消積曀，影射重昏，徹古而真源不散，該今而妙用常存。八萬四千之教乘，苗抽性地；三十七品之道樹，果秀靈根。出迷之津，履玄之始，義似華開，行同云起。當覆一簣之日，山聳千尋；玄行初步之時，程通萬里。真俗無礙，其道在中，非即非離，常泯常通。應用恒沙，求之而奚窮秘跡；含容百巧，窺之而靡衒殊功。易辯邪途，難探正穴。聽之者，無得無聞；演之者，非示非說。妙峰聳於性地，仰之彌高；法水涌於真源，酌而何竭？包空而遍，匝界而周。是以大忘天下，方能萬事無求。火災欲壞之時，一吹頓滅；世界將成之際，舉念全收。乘急戒圓，因成果滿；該括有空，交參主伴。十玄門之資攝，無盡無窮；六相義之融通，不常不斷。
鷲山正脉，鹿苑鴻基，真風長扇，慧范恒施。隱顯無際而晦明相并，念劫融通而延促同時。微妙之境幽深，非從像設；太玄之鄉綿邈，莫可心知。卓爾不群，湛然純一。天成神授而挺生，萬德千珍而共出，眾義咸歸於此宗，百華同成於一蜜。獨超紫微之表，教海宏樞；細開虛寂之間，禪扃正律。唯自不動，於彼云云。道在心而不在事，法由我而不由君。真性與緣起同壽，不思議而可思議；有量共無量平運，居見聞而非見聞。物外祥云，法中間氣，奇絕而異代殊珍，廣大而宗徒富貴。得初而即得後，猶圓珠無間隔之方；了一而便了余，似海滴總江河之味。一法才徹，萬匯皆通。直論入道之處，靡離凈意之中。諸佛不證真門，悟時無得異生，弗沈死海，迷處全亡。幽旨罕窮，淺根難信。情見不到而理深，智解莫明而機峻。業果隳於凈地，苦海收波；罪華籍於慈風，刀山落刃。旨不可見，義不可尋。理短而甘鞭屍吼石，請說而愿捧足傾心。廣長舌之敷揚，暫披而即能熏種；五實語之剖析，一覽而須納千金。
舉止施為，現大神變，理不偏而事不孤，行常順而道常遍。即多用之一體，同時頓具而非分；於一體之多門，前後交羅而齊現。美惡無體，唯想任持；聲響冥合，形影相隨。胎獄華池，受報而自分優劣；瓊林棘樹，稟生而各具榮衰。明斷由人，斯言可聽，運意而須契正宗，舉步而莫行他徑。如急湍之水，逐南北而分流；似蚇蠖之身，食青黃而不定。如來之藏，萬德之林，湛然無際，曷用推尋？木母變色之時，生於孝意；金像舒光之日，起自誠心。引喻何窮，證明非一，理理而悉具圓常，事事而皆談真實。似幻師觀技而無著，了是心生；如調馬見影而弗驚，知從身出。諸塵不隔，此旨堪遵，變化莫測，綿密難論。如善財不出道場，遍歷百城之法；猶海幢常冥寂定，廣開佛事之門。最上之宗，第一之說，大悟而豈假他求？內證而應須自決，似冰含水，融通而豈有等倫？如金與鐶，展轉而更無差別。若空孕色，猶藍出青。馬鳴因茲而制論，釋迦由此而弘經。外道打髑髏之時，察吉兇之往事；相者占人面之際，辯貴賤之殊形。大體平分，玄基高峙，十心九識之宗，三細六麤之旨。根身國土，因本識而先生；妍丑高低，從分別而潛起。矗然端直，靡歷光陰，德用之道恢廓，善巧之門甚深。金地酥河，匪出化源之意；人波鬼火，寧離業識之心？
跡現多門，光韜實地，不用天眼而十方洞明，豈運神通而千界飛至？未離兜率，雙林而已般涅盤；不起樹王，六欲而早昇忉利。堅貞難竝，泡沫非同。立絕相之相，運無功之功。慈勑分明，始因四念之處；教文審的，終歸三點之中。性非造作，理實熔融，明之而心何曾動？昧之而路自迷東。任竭海移山，未是無為之力；縱躡虛履水，皆為有漏之通。辯玉須真，探珠宜靜，但向境外而求心，焉知圓光而在眚？捏目之處，飛三有之虛華；迷頭之時，認六塵之幻影。順法界性，合真如心，智必資理而成照，理不待發而自深。意絕思惟，鑒徹十方之際；佛不說法，聞通無盡之音。
莫摘枝苗，須搜祖禰，豁爾而無明頓開，湛然而情塵自洗。惡從心起，如鐵孕垢而自毀鐵形；善逐情生，猶珠現光而還照珠體。鵠林大意，須歸準憑。形端影直，風靜波澄。辯偽識真，如試金之美石；除昏鑒物，猶照世之明燈。事絕纖毫，本無稱謂，因用之而不窮，從贊之而成貴。義天行布，重重之星象璨然；法海圓融，浩浩之波瀾一味。根塵泯合，能所雙銷，了了而如同眼見，一一而盡是心標。照燭森羅，隨念而未曾暫歇；飛穿石壁，舉意而頃克非遙。絕觀通人，破塵上將，作智海之健舟，為法筵之極唱。如附翔鸞之尾，迥登丹漢之程；猶聲入畫角之中，出透重霄之上。言言合道，法法隨根，對大心之高士，談普眼之法門。厚地金剛，穿之而始終不壞；雪山正味，流之而今古恒存。一際無差，隨緣自結；曠代無減，十方咸說。如天寶器，任福而飯色不同；似一無為，隨證而三乘有別。萬法萬形，皆逐心成；孤光一照，眾慮俱清。如瓶貯醍醐，隨諸器而不等；猶水分江海，逐流處而得名。直了無疑，襟懷自豁，非劣解情當，乃上根機奪。猶如庭雀，焉攀鴻鵠之心？還似井蛙，豈測滄溟之闊？
群經之府，眾義之都，寫西來之的意，脫出世之真模。或徇他求，如鉆冰而覓火；但歸己解，猶向乳以生酥。正業常新，恒居本位，統一心之高廣，燭微言之周備。了宗之際，殞十方之虛空；懺罪之時，翻無邊之大地。一華開而海內春，一理現而法界真，如二乘之蒙佛記，似窮子之付家珍。水未入海之時，不成咸味；境若歸心之日，方可言均。夢宅虛無，化源寂滅。破疑情而藤蛇并融，廓智地而形名雙絕。心外求悟，望石女而兒生；意上起思，邀空華而菓結。本非有作，性自無為，智者莫能運其意，像者何以狀其儀？言語道亡，是得路指歸之日；心行處滅，當放身舍命之時。執迹多端，窮源孤邁，非世匠之所成，豈劫火之能壞？
白毫光，出莫測之身云；無生蓋中，現大千之世界。釋門挺價，法苑垂箴，無聲之樂寂寂，真如之海沈沈。應量出生，如龍王之降雨差別；循業發現，猶人間之隨福淺深。既達心宗，應當瑩飾，鏈善行以扶持，澄法水而潤澤。照世行慈而不謬，先洞三明；觀根授道而無差，須憑十力。杜源大士，立志高強，或剝皮出髓而誓思繕寫，或投巖赴火而志愿傳揚。身燭千燈，瀝懇而唯求半偈；足翹七日，傾心而為贊華王。更有念法勤苦，秖希一言，懸懸而頓忘寢食，顒顒而不避寒。遍界南求，行菩薩之大道；忘身東請，為般若之真源。沖邃幽奇，舉文難述，任身座與肉燈，用海墨而山筆。藥王燒手，報莫大之深恩；普明刎頭，求難思之妙術。能祛冰執，可定行藏，證自覺之圣智，入本住之道場。步步而到泥徹底，箭箭而破的穿楊。齊襟而唯思舉領，整網而秖要提綱。浴滄溟，而已用諸河之水；爇一塵，而皆含眾味之香。如忉利雜林，靡作差殊之見；猶須彌南面，純舒金色之光。
乍似醉醒，如同夢起。外道授咒於天中，婦人求男於林。無為無事，全當實相之門；唯寂唯深，頓悟法空之旨。百氏冥歸，萬古難移。據前塵之無體，唯自法之施為，若樂工之弄木偶，如戲場之出技兒。縱淺縱深，靡出一心之際；任延任促，但當唯識之時。大矣圓詮！奇哉正轍！六神通而焉可變？四辯才而莫能說。攀枝而直到根株，尋水而已窮源穴，傳印而盡繼曹溪，得記而俱成摩竭，可謂履道之通衢，悟宗之真訣。