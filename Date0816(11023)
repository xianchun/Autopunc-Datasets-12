如是我闻：
一时，佛住佉陀罗山，依正觉仙人所住之处，与千二百五十比丘俱。贤劫千菩萨弥勒为首。
尔时，长老优波离，即从坐起，整衣服，为佛作礼，白佛言：世尊先于功德经中，说虚空藏菩萨摩诃萨名，能除一切恶不善业，治王旃陀罗乃至沙门旃陀罗，诸恶律仪，如此恶事若欲治，当云何观虚空藏菩萨？设得见者，云何共住布萨僧事？若优婆塞破五戒、犯八戒斋，出家比丘、比丘尼、沙弥、沙弥尼、式叉摩尼犯四重禁，在家菩萨毁六重法，出家菩萨犯八重禁，如是过人，世尊先于毗尼中说，决定驱傧，如大石破。今于此经说大悲虚空藏能救诸苦，及说咒以除罪咎。设有此人，云何知之？以何为证？惟愿天尊！分别解说。
佛告优波离：汝及未来世一切善持毗尼者，应当教此犯罪众生，安慰其意。世尊大慈弘誓无量，不舍一切，于深功德经说治罪法，名决定毗尼。有三十五佛，救世大悲，汝当敬礼。汝敬礼时，当着惭愧衣，如眼生疮深生愧耻，如癞病人，随良医教。汝亦如是，应生惭愧。既惭愧已，一日乃至七日，礼十方佛，称三十五佛名，别称大悲虚空藏菩萨名。澡浴身体，烧众名香，坚黑沉水。明星出时，长跪合掌，悲泣雨泪，称虚空藏，白言：大德、大悲菩萨，愍念我故，为我现身。
尔时，当起是想：是虚空藏菩萨顶上有如意珠，其如意珠作紫金色。若见如意珠，即见天冠。此天冠中，有三十五佛像现，如意珠中十方佛像现。虚空藏菩萨身长二十由旬，若现大身，与观世音等。此菩萨结加趺坐，手捉如意珠王，其如意珠演众法音与毗尼合。
若此菩萨！怜愍众生故，作比丘像及一切色像，若于梦中若坐禅时，以摩尼珠印，印彼人臂，印文有除罪字，得此字已，还入僧中，如本说戒。若优婆塞得此字者，不障出家，设不得此字，便使空中有声唱言：罪灭罪灭。若无空声使知毗尼者，梦见虚空藏菩萨，告言：毗尼萨毗尼萨，某甲比丘、某甲优婆塞，更令忏悔。一日乃至七七日礼三十五佛，虚空藏菩萨力故，汝罪轻微。知法者！复教令涂治圊厕，经八百日。日日告言：汝作不净事，汝今一心涂一切厕，莫令人知。涂已澡浴，礼三十五佛，称虚空藏。向十二部经，五体投地，说汝过恶。如是忏悔，复经三七日。尔时，智者应集亲厚，于佛像前，称三十五佛名，称文殊师利、称贤劫菩萨，为其作证，更白羯磨，如前受戒法。此人因苦行力故，罪业永除，不障三种菩提业。
佛告优波离：汝持是观虚空藏法，为未来世无惭愧众生、多犯恶者广分别说。
说是语时，时虚空藏菩萨，结加趺坐，放金色光，如意珠中见三十五佛已，白佛言：世尊！我此如意珠宝从首楞严出，是故众生见珠者，得如意自在。
尔时，世尊敕优波离：汝持此经，不得为多众广说。但为一人持毗尼者，为未来世无眼目众生，作眼目故，慎莫忘失。
时，优波离闻佛所说，欢喜奉行。
释迦牟尼佛、金刚不坏身佛、宝光佛、龙尊王佛、精进军佛、精进喜佛、宝力佛、宝月光明佛、现无愚佛、宝月佛、无垢佛、离垢佛、勇施佛、清净佛、清净施佛、婆留那佛、水天佛、坚德佛、栴檀德佛、无量光佛、光德佛、无量气光佛、那罗延佛、功德华佛、莲华游戏神通佛、才功德佛、念功德佛、善名称佛、洪炎幢王佛、善游步功德佛、斗战胜佛、善游步佛、周匝庄严功德佛、宝莲华游步功德佛、莲华光善住娑罗树王佛若有众生！种种诸病逼切其身，其心散乱，聋盲、喑哑诸根不具，肢节各异，时有死相，如是等事。一向称虚空藏菩萨摩诃萨名，除诸病故，欲无病故，烧沉水黑坚沉水，若多竭流香，礼虚空大善丈夫。是善丈夫于夜梦中，作婆罗门像，在其人前，即现释像、功德天像、妙音天像，或罗刹之像、或大臣之像、或兵吏之像、良药之像、或父母之像，于夜梦中，在病人前，如实说种种随病汤药等者，一服除差无余。
复有如是，取营求事，欲多问义，若寂静处欲行禅定、欲智慧、欲得名称、欲求巧、欲求自在、欲得妙色、欲封、欲得势力、欲财能、欲得妙声、欲得子息、欲得眷属、欲得功德，欲得布施、持戒、忍辱、精进、禅定。欲得义语、欲得人恭敬、欲脱诸恶灾止于施，乃至住慧。欲得长命、欲得种种所须之具，得以能用。是人礼虚空藏菩萨摩诃萨，若阿练若、在林中、若在路地，烧于沉水黑坚沉水若多竭流香，至心合掌，五体投地，遍礼十方，说陀罗尼句，即得所愿。
普光佛、普明佛、普静佛、多摩罗、跋栴檀香佛、栴檀光佛、摩尼幢佛、欢喜藏摩尼宝积佛、一切世间乐见上大精进佛、摩尼幢灯光佛、慧炬照佛、海德明光佛、金刚牢疆普散金光佛、大强精进勇猛佛、大悲光佛、慈力王佛、慈藏佛、栴檀窟庄严胜佛、贤善首佛、善意佛、广庄严佛、金华光佛、宝盖照空自在王佛、虚空宝华光佛、琉璃庄严王佛、普现色身光佛、不动智光佛、降伏诸魔王佛、才光明佛、智慧胜佛、弥勒仙光佛、世静光佛、善寂月音妙尊智王佛、龙种上尊王佛、日月光佛、日月珠光佛、慧幡胜王佛、师子吼自在力王佛、妙音胜佛、常光幢佛、观世灯佛、慧威灯王佛、法胜王佛、须弥光佛、须蔓那华光佛、优昙钵罗华殊胜王佛、大慧力王佛、阿閦毗欢喜光佛、无量音声王佛、才光佛、金海光佛、山海慧自在通王佛、大通光佛、一切法常满王佛若有善男子、善女人及余一切众生，得闻是五十三佛名者，是人于百千万亿阿僧祇劫，不堕恶道。若复有人，能称是五十三佛名者，生生之处，常得值遇十方诸佛。若有人，能至心敬礼五十三佛名者，除灭四重、五逆及谤方等，皆悉清净。
毗婆尸佛、尸弃佛、毗舍佉佛、拘留孙佛、拘那含牟尼佛、迦叶佛、释迦牟尼佛、东方宝光月殿妙尊音王佛、南方树根华王佛、西方造王神通炎华佛、北方月殿清净佛、下方善寂月音王佛、上方无数精进愿首佛佛告宝网菩萨：若善男子、善女人！起立讲堂，如三千大千世界。讲堂内造立精舍，计有亿数，皆以赤栴檀而合成之。以一切乐具供养诸佛于百千劫，于佛灭后，复起塔庙，幢幡华盖，宝瓶香炉，伎乐歌叹。于意云何？是人功德宁为多不？
宝网白佛：甚多，世尊！
佛言：不如有人，讽诵念此六方佛名，恭敬作礼。其人世世常生转轮王家，端正威德；临欲终时，百亿诸佛授手，令不堕三恶趣。设有五逆重罪应入地狱，令现世轻受，头痛则除，以此当之，不入三恶道受。是故至心恭敬作礼。广说如是宝网童子经。
舍利弗！若有菩萨犯于初戒，于十众前以正直心殷重忏悔；手犯戒者，于五众前以正直心殷重忏悔；手捉女人，眼见恶心，或一人、二人前，以正直心殷重忏悔。若有菩萨成就五无间罪，犯于女人，或犯男子，或有手犯，犯塔、犯僧，如是等余犯。菩萨应当于三十五佛边，所犯重罪昼夜独处至心忏悔。忏悔法者，归依佛、归依法、归依僧。
妙音菩萨、文殊师利菩萨、药王菩萨、勇施菩萨、宿王华菩萨、上行意菩萨、庄严王菩萨、药上菩萨、得勤精进力菩萨、观世音菩萨、无尽意菩萨、持地菩萨、庄严相菩萨、普贤菩萨。
是十四菩萨，法华中妙音，来所欲见。若念礼者，得现世福。
种种行菩萨、无量行菩萨、清净行菩萨、建立行菩萨。
诵四菩萨名，念礼者，命终不经三恶道。
东方空无菩萨、南方善思议菩萨、西方喜信净菩萨、北方神通华菩萨。
念礼四菩萨，得三世福，经趣佛道。
跋陀和菩萨、罗邻那竭菩萨、憍曰菩萨、那罗达菩萨、须深弥菩萨、摩诃须萨和菩萨、因坻达菩萨、和伦调菩萨。
是八菩萨从般舟中出，是八人求道以来无央数劫，于今未取佛。愿言：彼十方天下人民，皆得佛道。有急疾皆呼我八人名字，即得解脱。寿命终时，我八人便当飞往迎逆之。诵礼八菩萨者，得现世福。命终八人迎接，将往极乐国土，化生莲华中，作无生菩萨。
舍利弗、目揵连、大迦叶、须菩提。此四声闻念礼者，令人得现世福。
富楼那、阿难、罗睺罗声闻士！此三权声闻念礼者，令人得大乘福。
第一分舍利，在拘尸那国城。
第二分舍利，在波婆国。
第三分舍利，在罗摩国。
第四分舍利，在庶勒国。
第五分舍利，在毗㝹国。
第六分舍利，在毗耶离国。
第七分舍利，在迦毗罗国。
第八分舍利，在摩伽他国。
第九分舍利，在瓶头罗国。
第十分舍利，在罗延那国。
佛初去世后，起此十塔。当尔时，阎浮提二十八万里中，正有十塔。念礼者得无量福德，舍身不堕三恶道。
天上四塔者：
忉利天城东，照明园中有佛发塔。
忉利天城南，粗涩园中有佛衣塔。
忉利天城西，欢喜园中有佛钵塔。
忉利天城北，驾御园中有佛牙塔。
人间四塔者：
第一所生塔，在拘萨罗国迦毗罗城岚鞞林。
第二道场塔，在摩伽陀国伽耶城菩提树下。
第三转法轮塔，在伽尸国波罗㮈城鹿野苑中。
第四般涅槃塔，在摩罗国拘尸罗城双树间。
人间八塔，念礼亦令人得现世福。
尔时，佛告诸大众言：吾本无数劫中，处于凡夫时，字遮他陀，在加伦逻国，作于商客贩卖治业。虚妄无实，造诸恶行，不可称计；淫荒无道，不可具说。是时愚痴，害父爱母，经数年中，举国人民，一皆知之。称声唱言：是遮他陀，害父爱母，经今数年。吾时思念，与六畜无异，更无人事。时于加伦逻国，跳城奔走，趣于深泽。
时此国王，名毗阇，告令国中人民：此遮他陀，淫荒无道，致为此事。其有能得此人者，当重赐宝物。
时，此国人各各受募，欲捕吾身。是时惊怖，即出国作沙门。在于他国修行十善，坐禅学道，昼夜泣泪。经三十七年，以五逆罪障，故心不定，忧悲叵处。以三十七年中，在于山窟，常举声泣：苦哉！苦哉！当以何心去此苦也？悲叹下窟乞食。
时，道中地得一大钵，中有一匣经。更无余经，唯有集法悦舍苦陀罗尼，说过去恒河沙诸佛，泥洹时常在毗悦罗国，说此陀罗尼，付诸大菩萨。后有人得闻此陀罗尼者，此人过去世时，修持五戒、十善，当令得闻。有人虽闻，而不在心、不修集者，是名无缘。此陀罗尼，能除去百亿劫生死五逆大罪。若有人受持读诵者，终不堕于三涂、地狱、饿鬼、畜生。何以故？过去诸佛以欲泥洹时，会当说之。尊重叹仰，称其功德，不可计量。付诸菩萨，后有众生，得闻此陀罗尼者，修习着心，福报难计。犹如须弥宝海，凡夫不能得量。若有人作诸恶行，窃闻此陀罗尼名，不及修习，一用在怀，堕于地狱；一切地狱中，蒙此人恩，苦痛不行。有人能行，现身精勤修习得者，睹见百千万佛刹土，得福无量，不可具说。唯有诸佛与诸菩萨乃能究尽，声闻二乘人者，不能得知。何以故？此陀罗尼，非一佛、二佛所说，过去恒河沙诸佛所说。
是时，吾得此经，即不乞食，欢喜向窟。到于窟中，烧香礼拜，悲泪赞仰。于窟中修习读诵，经一年始得。以罪业障故，不能得入心怀。是时，吾即以秋月夜，洗浴修行，经一七日，如童子初学愦愦者不少便。更行于七日，亦如是愦愦无异。心中愁恼，不知云何？意中沾思此陀罗尼字，经于数反，心中忽定。我时欣悦，如人地得百千斤金，人无知者；内欣不止，吾时亦然。修行数年，飞行无碍。睹见十方，三世诸佛。后有行者，如法行之。
此陀罗尼，要月十四日、十五日明星出时，诵之八百遍，烧好沉水香，香烟不绝，要用黄花八百枚，令人得福。若善男子！现身安隐，求心中所愿，无不获得。若是女人！化成男子。能至心一日一夜，六时行道，诵持之者，一劫、二劫之罪，永不入恶趣。要用春秋凉时三月、四月八月、九月。