势拔穹窿，屹然永固；形盘大地，觌体全真。是以奇岩幽谷，云水居焉；广穴巨川，龙象宅焉。乃至达观上士，每于山色溪声脱落见闻，与林峦岩壑浑为一体。名实并称，千古而不磨也。故集是编，略示檗山胜概，庶后之君子策杖寻源，履践前辙，不迷蹊径云。
距福清县城西二十里为宏路驿。由驿而南，循金印铺，缘大壤而入，为清远里之黎湾。黎湾即狮子、香炉二峰内，本邑叶文忠公有纪游亭于道左。亭西数武为下棋垄，垄之右为桑池园，接寺拱桥。逾桥数武即寺之旧山门也，历内桥为进寺之始。寺山故有黄檗，因以为名。唐贞元间，正干禅师为开山祖，继有断际希运禅师出家其中。厥后阐化江外，所住巨刹皆以黄檗称，为酷爱兹山幽邃故也。远溯来源，自金鸡、白鹤逾三溪，越灵石，北向而下，首出大帽峰。高出云表，峭拔无双，本县中龙之祖也。剥下两枝，东为宝峰，西行十里许为陈九郎故居。突起为罗汉峰，迤逶曲折至香城。自高山脱脉而东，宛转向南，磊落而下为绛节峰，乃寺之主山也。东自绛节分岫，由化龙直趋下棋垄为寺左障。西自罗汉、天柱、屏嶂列拥为寺右障。西南自五云、报雨、吉祥诸峰涌腾而下为寺内案。吉祥之余麓屹然环绕，与下棋垄相构，为寺内垣。从前案遥引而东，复有香炉峰与狮子峰对峙，为寺外垣。自小帽而东，特起一峰曰佛座，即寺之外朝也。内水则自香城分界，发源自罗汉泉，注石门溪；从内石桥流入放生池，拱桥而出，与外水会。外水则自大帽发源，历九渊而来，绕吉祥而逝，与内水汇，直至迳江。诚禅门法苑、祖裔福基也。自唐迄今千有余载，正干、断际而下诸师，或扬化他方，或韬光此土，隆替不一，未可悉数。崇祯庚午岁，密云和尚始于兹山开宗播响，重振旧规，远近闻风，咸生渴仰。嗣是费隐大师得面禀亲承之旨，单提向上钳锤，大开炉鞴，钧铸凡圣，以故群贤间出。今隐元禅师以嫡传继踵，赤手全提，具佛祖爪牙，统衲僧巴鼻，宗纲有赖，嗣法得人。丛林维新，万言莫罄；著述之盛，千载希逢。则斯山也，岂但与宇内之胜仅传不朽哉？
此峰最高，为本山祖。代有黄檗、瑞香生成不辍。顶圆如帽，因以得名。灵石指为留雪幛。
与大帽峰相连，嵸峻圆顶似之。
在大帽前。群峦环翠，耸出汉表，莹润如聚宝然。中抽嫩枝，灵气钟四潭，中天老人塔焉。
在天柱右畔。上有三台，四时花草菁葱，望若御屏。
在天柱、宝峰之间。众山环绕，苍翠异常，宛似紫微。
在香炉溪北。山势雄崛，形如卧地狮子，即本山之捍门也。
端圆而秀，一麓下垂，如香炉有柄。居前案末，乃寺之华表也。
一峰独挺，高数百仞。有头颅足膝，若大佛宝座。寺以此峰作外案。
在天柱上。拔出众岑，状若罗汉。次于大帽，乃本山之中峰也。
在罗汉肩左侧。形如釜，因邻罗汉得名。
乃罗汉右。巍然独耸，势若擎天。
自小帽迢下，层峦叠巘，屈曲有五，如云乍出。
居五云东。每天将雨，辄先起云，里人以之占雨。
与报雨峰连，特朝而来，作寺前案。时有祥光现于其上，故名。
即本寺主山。一起一伏，断而复连，如绛节状。
寺之西嵩头陀岩，有乳香出自石罅间。
唐时传有蟒神栖焉，颇知皈依正教，显迹至今。其洞口向石竹，广三丈，深六丈，高亦如之。上有圆窍通天，傍有小泉流涌。内小洞深邃而黑，人不敢入。在大帽峰西北。
在寺右障中。望之森列，俨如台星，故名。
在第一潭下。高可数丈，三面虚悬，屹然而立。费邑侯以乙亥夏游此，上篆振鹭之瀑四字。
在报雨峰下。前有三潭可钓。
在寺右茶园上。以似屏故名。
在四潭前旁。甚险，游潭者抱石鼓而上。
在下棋垄上。
在翠竹庵后仑顶。上以大石界，下以路界，从山脊分水出，俱系寺业。
寺右臂。天柱峰由此而上。马鞍，盖以形似呼之。
在寺前右障。大溪沿路而上为报雨峰，俱属寺山。
去寺一里许，佛座峰由此而上。
在寺前案，上熨斗万松庵之捷径也。
在寺后。逶迤而上，之香城旁通路也。
古传为蟒神与紫云仙博奕处。
崇祯甲戌岁，砌内堂溪为之。
寺西南隅有溪，沿溪三里许，石壁巉岩，泉色蓝光者为龙潭。自下而上共有九处，惟龙湫、石鼓、玉箸为最。而龙湫即第一潭也。纵广六七丈，底深莫测，上有飞瀑从空泻落，望若珠帘，凡亢旱祷雨多应。宋绍兴癸丑冬，赵公卞观稼至此，祝曰：名位浅狭，所及者鲜；惟龙以时致雨，尽苏一邑之苍生。书以勒石，复勒灵渊二大字并七言绝句一首于潭上。元符二年，安抚程公迈祈雨有应，为立龙堂。宣和二年，摄邑陈麟再立祠。淳熙间，安抚史公浩复增饬之。石上有汮亭。咸淳丙寅，仓使刘震孙改其额曰九渊第一。以九渊为总名自此始。而龙堂、汮亭则已毁矣。其侧铭龙湫者，郡丞叶嗣昌书，住山释元恭立。赵善密者，不知何许人，亦同住山圆悟来此。熙宁春，崔令同丕绩师亦至，勒字于潭右水际。国朝天启元年，叶文忠公复构亭于龙堂旧址，莆宗伯林公尧俞书扁曰作霖。未几，为山邻所焚，独石碑一方载诗，有人日看山雨乍收之句。悬崖之中题潜龙者，迳江侍御林公汝翥笔也。由潭流下为瀑布泉，泉之旁有危石，高可数丈，三面悬虚，屹然而立，曰飞来石。崇祯乙亥夏，费邑侯道用篆振鹭之瀑于上。其余岁久字湮，为水所澌，不能尽见。再历而上有石鼓，即第三潭也。一石如鼓，鲠于潭旁。四潭悬溜数丈，亦如泻珠，比龙湫稍差。但岩壁极峭，游者不敢履，多从崖头俯瞩而已。玉箸隐于幽谷，是名七潭。泉自高泻，望若玉箸，然去石鼓则远矣。至九渊则隐显非常，变化莫测。或求之弗得，有时自现，为樵者所睹。其余诸潭各成形胜，皆有可观。
去寺西北一里。两石相倚如门，状极奇怪。水从下流出，绕过寺前。棠阴夹岸，覆盖如亭，中有乱石可坐。
源自九渊龙潭而来，奔流不绝，与拱桥之外石门溪水会，直注迳江。
在寺右涧，石门之水注焉。阴映如盖，清凉如镜，傍有石壁堪题。外石楯、石桌十余，禅衲适兴烹茗，传韵于此。故师有之作，从者和之。冷然有声，闻之热恼烦浊不觉冰消矣。
法堂后石岩壁立，下有石穴方如盘，深不二尺，清而甘，虽亢旱弗涸。辛卯冬，构龙宫于上，以便祈祷。
阔六尺，围二丈，深二丈余。在应供堂之右。
在寺右臂后水笕坑中。庚寅春，构翠竹庵，寻源得水，故名其泉曰般若。
在寺右虎薮坑上。昼夜混混不竭，以笕引之，直至香积。
在罗汉峰间。石隙流涌，去寺五里许，系石门溪之本源，直汇寺前放生池。
在水笕坑中，直注坑前而隐。游翠竹庵者，勺而烹，清香甘美，试茗尤嘉。
毗耶丈室，一榻风光；舍卫讲堂，四面通达。至于我土，琳官绀殿，表表可望者，皆因人而致之。匪徒构其虚席，间虽隆替不一，中兴每自有待焉。是以帝德旌崇，民心归仰。宝殿龙楼，一时显焕。祖庭僧舍，八字打开。慕道缁素，莫不由斯门而入也。
寺之创，自唐正干禅师始，盖贞元五年也，额曰般若堂。后八年于其东大辟堂宇，德宗改为建德禅寺。盛于宋，微于元，重兴于明。洪武二十三年，莆阳心鉴周公为檀樾，大休禅师主之。规制自本山落脉而下为法堂，次为大雄宝殿。殿之前有放生池，池边石桥。二门，其东为香积厨，西为转轮藏。前有小溪，自天柱、石门来，远五里许。绕寺而东，上有拱桥跨岸而过，更百余武为天王殿。殿而下为甬道，长可七十余丈，即三门。门左右有伽蓝、祖师二堂及十方寮舍。一时殿阁伟丽，而田产亦盛。以嘉靖乙卯倭变，灰焚殆尽，僧徒星散，又成榛莽之区。久之，近民生心，田地几为乌有。隆庆初，僧中天圆公诛茅于斯，志图恢复。万历辛丑，毅然赴阙，请赐龙藏，崇镇宝林。居八年，未蒙谕旨，以疾卒于都之长荣茶庵。其徒孙兴寿、兴慈，不怠先志，恳请愈坚。越六年，相国叶文忠公代力奏请，改额曰万福禅寺。神宗皇帝敕赐全藏，计六百七十八函；敕书一道，命中使王举同僧赍护到山。仍发帑金三百两为赍经费，时万历甲寅年也。是年相国告归，汪邑侯泗论疏，令寿、慈募化重兴，太学林守玄、林伯春董其事。建宝殿于法堂旧址，礨筑月台于殿前廊之下。由台而南，构藏经阁，珍崇御藏。又构择木堂于殿之东，今相国像在焉。移旧佛堂于殿之西，为方丈。戊午春，兴慈归寂。丙寅而兴寿亦归。崇祯己巳，玄孙隆宓、隆瑞等复构二客堂于殿之左右。已而，念祖庭秋晚，正道无闻，必有弘法开堂者，庶不失古今标格。以是谋诸檀樾外护，敦请金粟密云禅师主席。庚午春，飞锡南来，全提向上大机，直指当人本旨。黄檗宗风，于斯始振。未几而还金粟。癸酉冬，宓、瑞复同外护龚居士等恭请费隐禅师住持，恢张祖道，永为十方禅刹。衲子无远近，望风率至。丙子夏，师应建宁莲峰之请。瑞同檀信等，念黄檗为列祖之席，不可空悬，请隐元禅师以继其位。未期年，衲履盈室，大振临济之风，中兴黄檗之道。师之功于前此殆有加矣。庚辰春，拆月台，重建大殿于旧址。以旧殿仍为法堂，移藏阁于西廊之后，构斋堂于云厨之前。辛巳，建钟鼓楼、山门、云厨、库房并诸寮舍，一一咸备。凡所作法，遵依祖制，成大禅刹。入斯门者，莫不皈依。甲申孟春，师有天童扫塔之行，寺事请罗山亘禅师主之。是冬，构左右两廊于殿之前，奉祀伽蓝祖师。丙戌春，亘公同诸檀信仍接师山。时适世界纷纷，僧俗戚戚，幸祖道如故，大教不祧；而亲领大乘、同悟禅宗者，不下数十人。所谓长安甚闹，我国晏然，诚不虚矣。
计五间。高四丈七尺，纵六丈七尺，广八丈七尺。重檐结角，金碧流辉。外游廊之前，中阶九级。明堂深四丈九尺，广八丈六尺五寸。上梁时，老人升座云：托出脊梁横法界，大开眼目耀乾坤，都卢一座空王殿，百万四千解脱门。正当与么时，撑持者撑持，盖覆者盖覆，且道阿那个作得其中主？良久云：儿孙卓立如麻粟，没量大人独个尊。
在放生池南，今废。
计五间。高三丈有六，广八丈，深七丈。乙卯岁，僧兴寿等建为殿。庚辰春，复改为法堂。
在阁下西廊之后。纵五丈六尺，广六丈二尺。有嘲者云：和尚不可以经阁混为禅堂。师云：这里甚么所在，许你分经分禅？苟悟一椎两当，则千七百个古锥、三藏烂熳葛藤无地可寄矣！
在钟鼓楼下，计三间。
在山门左。
在东廊后，计三间。高二丈有八，广六丈有六，深六丈有三。师示众云：法眼圆明，日费千金非分外；偷心不死，时尝滴水也难消。
在殿右，计五间。高三丈有五，广六丈有二，深五丈有六。八闽中藏阁甚多，奉特赐者甚少。惟黄檗僧兴寿、兴慈，成中天老人之志，叩阙坚请。乙卯岁，蒙神宗皇帝特差内监王公赍送至山，有敕书一道云：敕谕福建福州府福清县黄檗山万福禅寺住持僧人正圆及僧众人等。朕发诚心，造印佛大藏经，颁施在京及天下名山寺院供奉。经首护敕，已谕其由。尔住持及僧众人等，务要虔洁供安，朝夕礼诵，保眇躬康乐，宫壸肃清。忏已往愆尤，祈无疆寿福；民安国泰，天下太平。俾四海八荒咸归仁慈善教，朕成恭己无为之治道焉。今特差御马监太监王举，赍请前去彼处供安，各宜仰体知悉。钦哉！故谕。戊寅春，诸绅士请师开阅。师上堂开阅竟，复说偈云：四十九年烂葛藤，看来真个可怜生。大家出手俱翻却，始信共途不共行。
在藏阁右，计三间。高三丈五尺，广四丈八尺，深五丈六尺。内悬铜钟一口，重千斤，庚辰仲冬铸，系监寺能得募。请师说偈，云：黄檗铸铜钟，虚悬释梵宫，千斤乐信施，万古醒迷蒙。器大奚愁晚？韵高谁与同？婆娑真教体，尽在此声中。有大鼓一面，系鳌江佩玄林檀越施，以配洪钟。禅林礼乐由斯备焉。
在藏阁上，凡法宝新旧板俱在此楼。递年刷印者住焉则有黄檗希运禅师心要一本，白云端禅师语录一本，虎丘隆禅师语录一本，三教平心论一本，天童老和尚语录全部，费隐容和尚语录二本，祖庭钳锤录一本，心经斫轮解一本，禅灯世谱二本，禅关策进一本，本山隐元和尚语录全部、又录二本、云涛集一本，宝训一本，石屋语录一本，庞居士语录一本，梵本普门品一本，梵网经二本，梵本药师经一卷，四十二章经一本，禅林课诵一本，毗尼日用一本，小法数一本，四分戒本一本。板藏于斯，永为流通。
在应供堂傍，计三间。广四丈三尺，深六丈三尺，高二丈六尺。
从下至上计一十二丈二尺。
如东。
在方丈右。
在首座寮右。
在方丈左边。
在择木堂右边。
在择木堂左。
在香积左。
在山门右。
在三门右。
在下客堂左。
在行堂寮左。
在米房左。
在择木堂左。
在香积右。
在库司楼左。
在浴堂右。
在浴堂后。
在田房左。
在牛房右。
在直牲房左。
在大殿前。高二丈八尺，广五丈四尺，深三丈八尺。门旁有青石阃，联云：千古吉祥临万福，九重紫气盖三门。
在外拱桥东首。扁系朱晦翁书。今废。
距外拱桥左半里许。内有石碑，载叶相国诗。
在狮子峰前。寺路由此而进。
在龙湫上。今废。
在三门前。右有甘棠三树，郁翠盘盖其上；流泉漱石，清音朗朗于下。前有石凳三面，名曰三树桥。檀樾林伯春坐息其间，神情快爽，戏吟三字诗以美之。诗曰：一桥亭三树下千枝椽万叶瓦明月筛清风洒坐其间即仙也在碾前二十余武。有二石人立焉。
在桑池园西，即古山门旁。有勒石碑，载宋时僧妙湛募化。
在三门东南，与三树桥平列。崇祯甲戌始筑，为内堂水口。高一丈三尺，阔四丈，长六丈余。山门通道于寺右。
坝东二十余武。
在大溪坝上百余武，今废。臼尚存江家门口。
在水碓上，今废。
由绛节峰分枝而下，距寺二里许江书院北。现有迹存焉。
在狮子峰间，因峰而得名。自外拱桥东去一里许。旧传金长者之宅，辛卯春赎。背负狮子，面对佛座，群峦拱翠，碧水环流，如拖毬状。虽形胜之说，释氏不道；而地灵人杰，得无有返掷狮儿出现于世者乎？故师有坐对金仙谈主伴，卧闻狮子吼风雷之句。乾隆间，界泉尊、道暹和尚、道昱首座重建。
在寺龙臂后仑中，庚寅春始构。环围翠茂可观，亦卫寺之嘉气，所谓居不可无竹也。此君虚心待物，永夜达旦，吟风嘲月，冷冷成韵，讵假香岩击节而后有声哉？无价赵居士登此，则云：天风坐笑语萧萧，玉版山中频见招。忽忆香岩家里事，竿头一击便通霄。
在四潭塔右仑，去寺四里余。戊寅冬，修中天祖塔，始创三间一偏。内祀中天祖并诸耆旧牌位；旁立一碑，聊叙祖之始末。游者沿溪鸟道而上，丹崖插汉，峭壁凌空。悬流玲珑，大畅胸襟。偶触其机，词锋顿发。围梅百余株，每至雪嶂流辉，清香扑鼻，可谓名实不虚。故师咏之曰：素性天然洁，临霜志愈贞，破颜微冷笑，十里净无尘。
在佛座峰间、必翁塔前，一名熨斗山卧云庵。计三间两偏，东西两坑计田十亩。其山场环绕一派，东至茶亭下，南至佛座山下头陀庵止，连桐管坑田下为界；北至寺案，西连大小帽。自崇祯丁丑岁，周围栽植松柏数万株，今已成林，改名万松庵。偈曰：百亩青松信手栽千秋耳畔吼风雷眼青可辨龙蛇影那许狸奴暗乱猜在狮子峰东，距寺三里余，旧曰白马庙。始京师以白马名寺，以其䭾经西来，有功法门；故此亦以白马名庙，袭其迹也。寻庙废为民宅，辛卯春赎。一围五亩余，计五间，改庙为庵，以存故事。右角廿余武，即报恩寺旧址，有石在焉。
去寺一里余，在吉祥峰之右，其山地乃檀越林结夫所施。辛卯春，始构为庵，三间一偏。枕佛座，濯清溪，紫微影护，罗汉来朝。钵盂、天柱、屏障、宝峰、狮子、香炉，罗列围绕，增万福之胜概，畅达者之大观，名曰水月庵。后有大士应现，未可知也。
在水月庵右，香炉峰之后，去寺三里许。古祀三官处，寻废为埔地。戊子春赎，受种五亩余。后山三仑连熨斗，俱为寺业。己丑春，略构一偏，以存旧迹。
去寺二里余。自寺西涧溯流而上，过石门而入焉。脉自罗汉峰左肩迢递而下，如绛节状，故以峰得名。庵居峰之右，亦以峰名之。建自壬辰季春，三间一偏。前有报雨、五云，后得绛节飘扬，故有岳献五云供法眼，天垂七宝盖真人之句。
在紫微峰下，去寺五里许。沿马鞍而上，至天柱峰腰而下，盖宝峰、天柱之间。壬辰春，僧无尘结茅于此，日以采薇当供，夜则禅静而乐。群峦拱翠，万壑呈祥。紫气迫人，通身锦绣。山花映日，遍体文章。鸟鸣丹壁，水奏清溪。一曲两曲无人会，惟许幽人独自知。
在狮子峰尾仑，狮庵左畔数十武，前后五间。嘉庆丁卯，道升公首座重构前坞一偏，背岏巑而迤古道，临略彴而瞰清流。薜荔烟萝，扶疏绕屋，楠楠露篠，逦垂垣。不殊兜率陀天，崇祀阿逸多佛。有句云：放下肚皮笑，笑几家邨落；解开叉口包，包数里溪山。当来定有补处菩萨，下生应现其间。
在牛颓洋中，去寺里半之遥。乾隆乙酉，昙会禅宿、瑞英公西堂鼎建。佛座、香炉西耸，象峰、狮岫东环。紫甸朱埢，纵横映带；乌潭碧溆，左右溁洄。陟岑楼，披绣闼，山原广厥遐瞻；临绀宇，启玄扃，川泽盈其胜赏。白云半坞，古德宗风；明月前溪，作家境界。亶其然乎？信足乐也！
在下棋垄之麓、公妈塔左侧，离环翠亭一牛㖃地。供普陀大士，旁列诸上善人牌，并熨斗万松庵、报恩塔总套。年节晨昏，香火罔替。门通曲径，室倚层峦。日出而林霏开，人来人去；云归而岩穴暝，樵唱樵歌。野色山围，松送瑶笙雅韵；石头路滑，笋藏玉版禅机。道光癸未，崇暟禅德、思琏师重整。
在荔湾墩北、纪游亭东去半里许。康熙间，良规公开创，为本师隐元老人舍利齿发塔院，并祀奉真像。春霜秋露，虔申追远之忱；夕梵晨灯，用达酬恩之悃。嘉庆乙丑，继宗和尚、监寺永悦师鼎建西偏数间，以为香积、湢溷、寮舍。狮峤左回，田畴绮错；象峰后乐，涧壑环萦。列巘云开，屏障画图缭绕；前岗日映，香炉烟篆氤氲。花雨盈庭，山色香凝霞磴；松风隔陇，涛声翠绕云堂。天宝物华，法乳联芳八表；地灵人瑞，宗猷丕振千龄。诚窣堵之名蓝，福唐之胜概也。
在下棋垄。宋太平兴国元年建。以衰乱故，江氏从而宅。左右现存塔五座，内有古井一口。
在香炉峰前莫氏宅右。宋建炎间建，今废。现存大井一口，井栏勒石可据。
在南阳庄左百余武，今废。现存基一围五亩，丙戌年赎。
在井得、隆仁二里，东西百五十丈，南北一百五十丈，陡门三间。洪武十四年本寺筑，灌官民田十五顷。今属民间。
在香炉峰前百余武，与鳌江林田舍共焉。以中厅为界，寺居右边，两房一偏；外护小屋一列，又北边另一座两偏。左右前后计田一百六十余亩。
监收僧良聪主之，调众有法，不失农时，虽歉岁亦有收焉。这一假田地，分付来多少时也，把柄在手，任渠反覆。所谓栽田博饭寻常事，不是饱参人不知。
在狮子峰外，土名何厝洋。今废为民居。
去寺二里许，即往龙潭路溪边是也。今废。
据传十二峰内外田地俱属寺业，以嘉靖倭焚，僧散不还。近民请受租税，久假不归，惜哉！
自寺前旧址至柘仔里铁灶，共计三十四亩，隆庆间，僧中天于民间赎。又大桥外军民田八亩零，己丑年赎。
计十亩，坐佛座峰左右两坑。
计十亩，土名大潭口等处。
计一百六十余亩。
计五十六亩。
计二十亩余。
计一十三亩。
计四十五亩。
在苏溪里渔浦南濒地也。唐天宝中尝为田，后废。至宋天禧间，僧履元重堤之。长二百二十丈，址广三丈，高一丈二尺，陡门十四间，望若长坂焉。今稍坏，亦属民间。
下棋垄西原有池园，今为埔地。现存有祖塔三座，已受塔禁。未丈地五亩，东至下棋垄，西连寺龙臂，南至田，北连水枧坑。前里长陈大绶册据。
计六亩，在报恩塔前。
计五亩。
计四亩。
计五亩。
世所谓僧者，圆颅方服已耳。然而圆颅方服之伦，有名足厕于天朝，行堪垂于后世者，何哉？盖慧命法身，任綦重焉；利生筏物，绩綦弘焉。绩弘而任重，释教所以鼎立于中天，亘万古而不昧者也。试观古来知识，显晦出处，各有其时；取予设施，必以其道。谱录之记载良多，曾圆颅方服云乎哉？识者于此，盍三复夫张文定公之言？
师姓吴，莆田人。得法于曹溪，后辞归，至福唐黄檗山，乃曰：吾师受记，遇苦即止，其在是乎？遂结庵于兹，为黄檗之肇始云。
师讳希运，法嗣百丈，闽之福唐人也。幼于本县黄檗出家。额间隆起如珠，音辞朗润，志意冲澹。游天台，逢一僧，与之言笑，如旧相识。熟视之，目光射人，乃偕行。属涧水暴涨，捐笠植杖而止。其僧率师同渡，师曰：兄要渡自渡。彼即褰裳摄波，如履平地。顾曰：渡来！渡来！师咄曰：者自了汉，吾早知，当斫汝胫！其僧叹曰：真大乘法器，我所不及。言讫不见。后到洛京乞食，因一妪指往南昌见马祖。师至南昌，祖已迁化。闻塔于石门，遂往瞻礼。时百丈庐于塔旁，乃问：巍巍堂堂，从何方来？师曰：巍巍堂堂，从岭南来。曰：巍巍堂堂，当为何事？师曰：巍巍堂堂，不为别事。便礼拜，问曰：从上宗乘，如何指示？丈良久，师曰：不可教人断绝去也。丈曰：我将谓汝是个人。乃起，入方丈。师随后入曰：某甲特来。丈曰：若尔，则他后不得辜负吾。师序远来之意，愿闻平日得力句。丈遂举：再参马祖，侍立次，祖目视绳床角拂子，我曰：即此用，离此用。祖曰：子向后开两面皮，将何为人？我取拂子竖起。祖曰：即此用，离此用。我挂拂子于旧处，祖震威一喝，我直得三日耳聋。师闻举，不觉吐舌。丈曰：子以后莫承嗣马祖去？师曰：不然，今日因师举，得见马祖大机之用，然且不识马祖。若嗣马祖，已后丧我儿孙。丈曰：如是！如是！见与师齐，减师半德；见过于师，方堪传授。子甚有超师之见。丈一日问师：甚么处来？师曰：大雄山下采菌来。丈曰：还见大虫么？师便作虎声。丈拈斧作斫势，师即打丈一掴。丈吟吟而笑，便归。上堂曰：大雄山下有一大虫，汝等诸人也须好看！百丈老汉今日亲遭一口。师后曾散众洪州开元寺。裴休相公一日入寺，行次见壁间画，乃问寺主云：画是甚么？主云：是高僧。裴云：仪象可观，僧在甚么处？主无语。裴云：此间莫有禅僧么？主云：有一人。裴遂请师相见，乃举前话问师。师召云：裴休！休应：诺。师云：在什么处？裴于言下有省，遂复请师开堂。及会昌二年，裴廉钟陵，自山迎至州，憩龙兴寺，旦夕问道。大中二年，裴又廉宛陵，仍礼迎至所部，安居开元寺。就宛陵建大禅苑，请师开法。以师酷爱兹山，还以黄檗名之。今诸方有谓黄檗者，皆兹山始也。裴一日以所解呈师，师接置于座，略不披阅。良久云：会么？裴云：不会。若便恁么会得，犹较些子；若也形于纸墨，何有吾宗？裴乃赠诗一章曰：自从大士传心印，额有圆珠七尺身。挂锡十年栖蜀水，浮杯今日渡漳滨。一千龙象随高步，万里香结胜因。拟欲事师为弟子，不知将法付何人？师亦无喜色。自尔黄檗宗风盛于江表。师接人机用孤峭，所被皆上根，中下之流莫窥涯涘。唐宣宗大中三年示寂，敕谥断际禅师，塔曰广业。嗣法弟子六人，曰临济义玄，曰睦州尊宿，曰千顷南，曰乌石观，曰罗汉彻，曰裴休居士。惟义玄禅师为正传，建立黄檗宗旨，一时道播诸方。而临济一宗屹起于此，历七百余年，代不乏人。儿孙遍天下，皆师源远流长，故能赫奕如是也。师有宛陵集及心要二卷行于世。
师讳大安，号曰懒庵，福唐陈氏子。初受业于黄檗山，习律乘。尝自言：我虽勤苦，未闻玄极之理。乃孤锡游方。将往洪州，路出上元，逢一老父谓师曰：师往南昌，当有所得。师即造百丈，礼而问曰：学人欲求识佛，何者即是？丈曰：大似骑牛觅牛。师曰：识得后如何？丈曰：如人骑牛至家。师曰：未审始终如何保任？丈曰：如牧牛人执杖视之，不至犯人苗稼。师自兹领旨，更不驰求。有同参灵祐禅师，创居沩山，师躬耕助道。及祐归寂，众请师接踵住持。后住福州长庆，大化闽城二十年。唐中和三年归黄檗示寂，塔于长庆之楞伽山，敕谥圆智禅师。
师姓翁，福唐江阴人。神宇标挺，玄机干运。府宰请师主席黄檗寺，丛萃毳客，示教之外，怡然自乐。恒言：夙债须偿，偿尽则何忧何惧？物我俱逍遥矣。人皆不喻其旨。及广明之际，巢寇充斥。众邀师逃难，师曰：舍生就死，人之所难。我若蹑窜，贼必穷追山林。宁捐我命，以活生灵。是日，雷雨晦冥，须臾贼至。师出寺外，脱衲衣于九龙树下盘石之上，言曰：誓不污清净之地。乃安常引颈待刃。贼反问以国事，师曰：汝辈犬豕矣，见龙头必败李树下，逢虎狼遂遭女儿手，奚敢问大事？贼怒戕师。师神色不易，白乳逆流，迥而复合。贼翻惊异，罗拜忏悔，迎师归山门。弟子景先阇维其尸，收舍利七颗，囊而宝之。有笃信者以菽粒如数易之，追之靡及，遂往筮焉。占之曰：死生贵贱，罔分吾卦。在靡在之，失宁失矣，孰知其然也？洎获，置之于塔，分七粒于琉璃器中，莹然光色。僧清豁著文以纪德焉。
玉闾子曰：师不以骂贼传，以骂贼传者，浅视师矣。然即此论之，亦足见其晓然于生死也。菩提不动，顺逆同观，人以本来洞彻见奇。区区先见之明，得手后寻常事耳。
吴钟峦曰：禅学宗门了生死，不及名节事。余每谓朝闻夕可及有杀身成仁，无求生害仁二语，为吾儒了生死处。如鸿庥禅师，临难不苟免，以犬豕骂贼死，岂非仁人志士者乎？山窗阅黄檗志，取其有合于名教，故特表而赞之曰：九龙树下夙因偿，不动巍巍试剑铓。白乳逆流心血赤，人中铁汉法中王。
师讳月轮，福唐许氏子。志学之年，诣本邑黄檗山寺投观禅师禀教。及圆戒品，遂游方。抵淦水，谒三峰，机缘靡契。寻闻夹山盛化，乃往叩之。山问：汝名甚么？师曰：月轮。山作一圆相，曰：何似者个？师曰：和尚恁么语话，诸方大有人不肯在。山曰：阇黎作么生？师曰：还见月轮么？山曰：阇黎恁么道，此间大有人不肯诸方。师乃服膺参讯。一日，山抗声问曰：子是甚么人？师曰：闽中人。山曰：还识老僧么？师曰：和尚还识得学人么？山曰：不然，子且还老僧草鞋钱，然后老僧还子庐陵米价。师曰：恁么则不识和尚也，未审庐陵米作么价？山曰：真狮子儿，善能哮吼。乃入室受印。依附七年，方辞往抚州，卜龙济山隐居，玄徒云集，师遂演唱夹山奥旨，道声显著。后归临川，乐栖黄山，谓诸徒曰：吾居此山，颇谐素志矣。仅住十三年，学者无虚往。以后唐同光十二月廿一日示疾，二十六日午时坐化。寿七十二，腊五十三，塔于院之西北。
师讳大休，莆田人。结茅山中，法从颇众。莆心鉴周公闻其名，遂往访之。先是，师预语行童曰：行有檀樾来，斯宇其复兴乎！明日，公果至，与师语大合。公慨栋宇之倾圮，不足以严佛而居僧，悉捐己赀重兴之。所需无巨细，皆自莆航海而来。于是殿阁从新，一时崇盛，旹洪武二十三年也。塔幢幡峰，莆状元林环公为记。此盖据心鉴公录其大概云。
师讳正圆，姓陈，惠安人。礼福州高盖寺大庵为师。后过黄檗，见祖刹凌替，侵属民间，辄卓锡于兹。诛茅抉莽，备历辛勤，坚志恢复。竟还寺业什之二三，乃构佛堂于大殿之址。既而思业大力微，非帝德法宝，难镇宏基，遂奋然赴阙，奏请龙藏。候命八年，孤苦万殊，不少易其志。卒以疾终于都下，时万历庚戌年五月十六日也。其后徒孙兴慈、兴寿二祖，不替先志，上请益坚。神宗可叶文忠公奏，遂得赐敕。乃持灵骨归。天启改元，葬于大溪山塔。迄今御典辉煌，殿阁巍耸，得非祖之愿深所致哉！
李姓，隆庆间，中天老人为之剃染，协创此山。入道童真，驱狐兔，剪荆棘，初无把茅盖顶，不避雨虐风饕。手拮据而口卒瘏，悉力于畚臿之中。结庐岩窦，藉草跏趺。采蕨疗饥，牵云补毳。日于单瓢破笠之下，与鉴、镜二祖论道证心。时多绝粒，禅诵不辍，二十余载。历尽菀枯誉讪、向背炎凉之态，不畏险，不惮劳。备尝艰辛，百折不，殚志经营，必底于成，仅得柘仔里铁灶底寺业十之一二。乃于山邻波旬肆虐蹂躏、瓦砾灰劫之区，建大殿数楹，倏变榛莽荒秽为清净道场。披星宿雾，踏破芒鞋，亦自忘其缔构之难也，厥功讵可泯乎？宜当昭垂于奕，俾后代儿孙知创业之艰苦万状耳。寂正月初二日卯刻，葬祔四潭宝峰中天祖塔，坐辛向乙。徒三：鉴源公，宝灯公，镜源公也。
晋江许氏，法钦田公蒙徒。万历辛丑，中天圆祖赴阙请藏，俟命八载，卒于都下之长荣茶庵。祖不替先志，同师弟镜源公，餐风眠雪，备历劳瘁，匍匐数千里，叩请益坚。越六寒暑，蒙神宗皇帝敕赐万福寺匾、御经全藏、紫衣三袭、锡杖、钵盂还山。乙卯鼎建大殿、法堂。何乔远少司空赠诗云：鉴公一法不离心，特乞藏经镇宝林。欲与僧徒开月慧，大将文字振潮音。衣鞋破绽耐贫久，十五年华守阙深。断际裴休为弟子，今来阁老布黄金。天启丙寅五年正月初十日辞世，书偈云：煌煌龙藏，永镇禅林。海天万里，波旬不兴。恶！喝散浮云千嶂净，一轮明月正天心。阇维，舍利五彩。葬祔宝峰祖塔。
福唐万安所林氏，法钦祖季徒。卯岁脱白。百家文字过目靡遗，偈颂数千言搦管立就。登藏经台有感云：昔日灵文何处在？荒台惟见鹧鸪飞。中天祖进京请经，守候多载未旋，有句云：当年杖锡去悠悠，蓟水闽山万里秋。又云：征鸿千里无书至，翘首长空看斗文。当荒山岑寂、邻魅肆扰，采薇作供、鹿豕为群，苦澹难堪、百计耐守。不匮孝思，诚为千古所钦式也。逮得祖计，昆季不惮艰辛，跋涉京邸。御试楞严，获膺高选。钦赐藏经六百七十八函、帑金三百两、敕书一道、寺额、紫伽黎、钵盂、锡杖，特命御马监王讳举赍护到闽。烜赫天章，照耀岩谷；万里海邦，莫不骇瞩。时万历甲寅岁也。戊午正月念五日入灭。
师讳圆悟，字觉初，密云其别号也，宜兴蒋氏子。依樵为业，年二十有七负担度山曲，触积薪于路，忽有省，日用昭昭然。自是恒自返照，虽穿城市、涉俗缘不少间。越两年弃室。又明年，父送之龙池上禹门禅院，投幻有传公出家。尔时师自觉心境两立，于古人天地同根、万物一体有碍。请益公，但云：汝若到这田地，便乃放身倒卧无别语。又一日，申前问。公良久，师不领，公云：可怜！可怜！师无语作礼而退。嗣是，日周旋左右惟闻叱詈，惭闷交极。遘危疾，流汗二七日乃苏。已而掩关。越三，传公入都门，以院事属师。一日，过铜棺山顶，豁然大悟。寻北上觐公，公问曰：汝离我三年，有新会处么？师云：有。公云：有什么新会处？师云：一人有庆，兆民乐业。公曰：汝又作么生？师作礼云：某甲特来觐和尚。公曰：念子远来，放汝三十棒。师便出。未几，辞公南迈，公嘱以书曰：但适意处断不可往，不适意处作急走过。恁么行去，不要记数。待十字路口有个跛足阿师与汝印正，我自来召汝。师于是归龙池，登九华，泛普陀，陟天台，历览吴越凡四载。公召之归，问曰：汝这几年，曾见什么人？师以脚打地、手拍膝。公曰：汝在外几年，一点气息也无？师云：和尚疑则别参。时年四十有八。一日公集众，升座，付师衣拂，师辞不受。公曰：汝何意思？师云：直待和尚天年，守塔三载，然后可行则行，当止则止。又一日，公曰：老僧昨夜起来走一回，把柄都在手里，汝等为我扶持佛法！师呈偈曰：若据某甲扶佛法，任他，都来总与三十棒，莫道分明为赏罚。公大笑，师接来付火。万历甲寅春二月十有二日，传公入灭，师伴龛三年。丁巳，诸檀越方请开法，乃继席龙池。辛酉冬，曳杖长往。壬戌乃住天台之通玄峰顶，缚茅以栖衲子。甲子夏四月，盐官文学蔡联璧等迎住金粟广慧禅寺。阅五载，己巳，古瓦颓椽聿为宝坊。是年秋，僧隆宓、隆瑞等，同檀越叶益蕃、外护林伯春、卓冠、林宗汉、龚士龙，修书请师住持黄檗。明年仲春，师飞锡来闽，于三月廿七日入院。甫一期，而盐官缁素赍书迎师归金粟。众恳留不可，遂以八月朔日出山金粟。辛未元日，受阿育王请。四月，司理黄公请住天童。然天童，江南第一宝坊，自义兴开山，宋宏智中兴，至此祖风陵夷极矣。师作兴修偈曰：太白山下天童寺，洪水漂流殿如洗。普告四方诸檀那，大家出手共扶起。越十春秋，禅林规制全备，共住僧众三万余指。众益繁，师忌盈满，乃出山，曳杖渡江过绍兴。骥超祁侍御留别业四阅月，问道如市，应酬益繁。壬午春，遂至天台通玄，四方学者日益盛。七月，天台百里之内居民咸见通玄峰四山变白，夜有流光如火，照耀岩谷。初三日，示微疾。初五日，手书复骥超居士。初六日，嗣法问疾至，师颦顣曰：汝忝为一方化主，奈何以我故，频频往来骚扰诸山哉？初七日，晨兴，巡阅工作院务如故。日午归方丈，语侍僧：倦甚。乃登寝榻卧。少顷，起坐跏趺。未竟，奄然示寂。九月，天童门弟子六十余众迎龛归天童，全身塔于寺前山幻智庵之右陇。师凡六建法幢，其升堂语要编成二十卷，离为四册。其、、、诸说，编为十卷，离为五册，与共刊行以寿于世。剃度弟子三百余人，嗣法门人一十二位。世寿七十有七，法腊四十有四。弘法三十年间，风行草偃。驰走天下宿衲鸿儒，道满神州，名传紫阁，愚顽慕德，率土钦风。津梁百代，永垂于千秋矣！
师讳通容，姓何，俗讳懋浙，邑之江阴松岗人也。年十四出家于镇东三宝殿，礼慧山为师。后同山住福州华林祖师殿，时已十九岁，便知有宗门中事，遂发愤行脚。初参寿昌，提狗子无佛性话。一日，昌上堂与僧问答，师在旁不觉激策，身心如热病相似。看此话头，始觉绵密成片，遽忘寝食。至五鼓，身世俱空，话头脱落目前，虚逼逼地。遂走见昌云：今日看破和尚家风了。昌云：有甚么见处？师便喝。于是日用自作主宰。遂往参博山、云门、古卓、憨山，然在云门最久。后再返寿昌，皆不能了手，乃有偈见志云：吾年二十五，气海吞佛祖。不过古人关，岂踏今时路？祇觉此一件事，当阳披露不可指目，但不体贴不能休歇。每趺坐，私谓：若此，如何了得死生？忽然坠泪。欲行脚，又思诸方无人。偶僧持密云公语录至，师阅便知大有过人处，必能了我大事，然犹惧得失焉。未几，传悟公自江西往天台，过寓吼山。师闻之冒雨往谒，礼拜起便问：觌面相提事如何？悟公以手中极大番菩提珠尽力照头一打，师云：错！悟公立身又尽力一打，师尽力一喝。悟公祇管打，师祇管喝，至第七打，头颅几乎打裂。所有伎俩知见一切冰释，直下似块钝铁。一宿乃辞去，闭关，日用得力现前。从前知见，如布袋盛椎子，一一败露，无一句可用。及出关，复往天台亲近悟公。一日，公问：薰风自南来，殿阁生微凉，汝作么生会？师云：水自石边流出冷，风从华里过来香。悟公云：离了此，又作么生？师云：放和尚三十棒。悟公云：除却棒，又作么生？师便喝。悟公云：喝后聻？师云：更要重说偈言。悟公便休去。又一日，师问：临济上黄檗，不终夏而去。途中却疑此事便回，意旨如何？悟公便打，师亦打。过日遂辞公闽住山，时天启三年癸亥也。有居士何行心、蔡行庄结庵于福州茶洋山，延师住焉。跨三年，复移庵于鼓山别峰。及戊辰秋，悟公以书唤师至金粟，欲立西堂。师遽辞，求进侍者寮。明年春，还闽中。越八月，福清县缁素请悟公住持黄檗，恳师引领。遂同僧隆瑞、居士林杰夫过金粟。是冬悟公又命师执西堂事。庚午春，悟公应黄檗请，仍立师领众。八月，悟公金粟，师随送至浦城，公辞免。值蔡居士移居于浦，复就彼觅马峰，留师栖止。衲子云从，渐成法席。癸酉四月，僧隆宓等赍居士林朝龙、薛秉铉、陈治安、林有喜、林正立、夏春晖、吴承启、龚士龙等书，请师主黄檗法席。九月离马峰，于十月五日入院。开堂三载，语录八卷刊行。师嗣密云悟公，悟公嗣幻有传公。溯源曹溪，为三十五世孙。
师讳隆琦，号隐元，本县灵得里东林林氏季子也。父在田，母龚氏。六岁，父客于湘未归，自是家产日耗，难以攻读。至九岁入学，十岁废读，遂渐学耕樵为业。每静夜与二三友坐卧松下，仰观天河运转、星月流辉，谁系谁主，躔度不忒，心甚惑焉。然此道理，非佛仙难明，才有慕佛仙之念。意虽未决，志在尘表，无心于世。十数年来所为颇多颠沛。年三十，礼本寺鉴源师落发，有嘲者云：东林也有佛邪？师云：尝闻佛性遍周法界，岂外东林耶？嘲者叹妙。师即发愿云：此处若不精修佛行，以坏法门，生陷泥犁。辛酉春，领簿往京募化，欲完此道场。至杭，适时仁师京，谈及京中多事，缘事遂止，乃问仁师：依经解义，三世佛冤；离经一字，如同魔说，如何消释？仁云：三十年后与汝道。师即私忿，意为欺人太甚，难道这两句经有甚么难会，以待三十年耶？便不同山。今日思之，仁师此句大得力矣！当时若依经解说一篇，则被摩捋山，安有今日之事乎？所谓靠将不如激将，飘然遍历名刹，第有一德可称者，亦依同住。甲子春，上秦住山积善庵，景西主人问：路中还见有好人么？师云：试指个不好的出来看看！西默然。师云：不见道仁见为之仁？西又问：七处征心，毕竟心在甚么处？师云：且坐，将茶来。西无语。师云：下文还长，付在来日。正谈及参天台之事，忽闻老和尚来应金粟，喜不自胜，私谓：符我所愿。买舟同到金粟参见和尚，问：学人初入禅门，未知做工夫，求和尚开示？云云：我这里无工夫可做，要行便行，要坐便坐，要卧便卧。师云：蚊子多，卧不得时如何？云云：一巴掌。师拜退，致疑不决，七昼夜经行坐卧，无有间断。至第七日下午，老和尚在匡祖堂前过，师抬头一见，有省，便拜云：某甲会得和尚掌中意。云云：道看！师便喝。云云：再道看！师又喝。云云：三喝四喝后如何？师云：今岁盐贵如米。云云：走开！不得碍人路头。师礼拜退。日常自作主宰，活泼泼地，亦不请问，亦无疑情。至丙寅冬，五峰为西堂，师竖拳云：识得这个，天下太平；识得这个，天下争竞。如何决断？峰云：这个从甚么处得来？师便喝。峰云：那里学得来？师又喝，峰便打。师再喝，峰再打。师喝两喝，峰打两打。众谓老隐今日败阙。师云：非汝境界。由是坐不得，卧不得，气喷喷地。平目而行，千人之中不见有一人，并不见有己身。行至次早课诵，维那鸣磬一声，忽觉身在此立。课毕仍旧而行。众谓老隐着药了。直至第三日上午，忽牕外一阵风吹入，寒毛卓竖，通身白汗，大彻源底。便知三世诸佛、历代祖师、天下老和尚、情与无情尽在毫头上，了了分明，无二无别，不可举似于人，自证乃知。心中甚喜，逢人即笑。人谓老隐被魔所著。师云：非汝所知。但记得经云：若作圣证，即入群魔。遂无喜色，寻常如旧。续知师知师所得，谓峰云：此子彻也。乃唤进寮，云：汝有悟处，试道看？师云：道即不难，只恐惊群动众。峰云：但说何妨！师即打觔斗而出。峰云：真狮子儿，善能哮吼。后即出堂领火头。一日，老和尚与众论敬鬼神而远之。众答已，师亦在门外立，老和尚云：汝进来说说看？师进前火，又云：离不得这老贼，近不得这老贼。云打云：汝作贼会耶？师即拂，又出云：贼！贼！庚午春，本寺耆旧请老和尚至山。同寺，领命漳南募化。见东里王居士，云请老和尚到山之意。又到潮州草庵月余，师衣衫蓝缕，其主人疑非黄檗缘事，不就。占二偈为别：草鞋踏破已多年半似风流半似颠满地黄金浑不顾又拈白纸告青天其二：试将冷眼向南看世道纷纷化道难三十年来无取舍相逢尽是铁心肝即回至漳，闻老和尚有答东里公书。八月初一日归浙，漳州诸缘不交，空手归来，益见山中凄楚，则云：檗山苍翠叠层层，难掩孤贫一个僧。堪笑化工又未瞥，春来秋去太忙生。辛未春，龚夔友、夏象晋同石居士，请住狮子岩。癸酉冬，山中请费和尚主席，命师为西堂，师辞不得，遂就职。和尚上堂，师即问：打着昔时旧痛处，于今犹恨棒头轻。请师末后一顿！师打曰：旧疮瘢上着艾！进云：恁么则彻骨彻髓去也。师曰：如何是汝彻底意？进云：时清休唱太平歌。和尚：只引得一半。师即礼退。一日，诸禅人颂百丈再参，马祖一喝，百丈耳聋，黄檗闻之不觉吐舌因缘，师目云：总未妥在。亦颂云：一声涂毒闻皆丧，遍野髑髅没处藏。三寸舌伸安国剑，千秋凛凛白如霜。和尚即圈出，粘在法堂示众。升座云：吾有一枝拂子，是从上用不尽的。顾师云：汝作么生奉持？师喝云：放下着！和尚云：再道看！师喝，便出到方丈。和尚下座，进方丈，师礼拜云：适来触忤和尚。和尚举拂云：汝且将去行持。师接着便打一拂，和尚云：将为报恩耶？师又打一拂，便归寮。甲戌仲夏，辞和尚，回狮岩隐静。一日泉竭，虑无水难以居众，在庵前大石上仰观南畔，壁岩之下悬松翠茂，必有水焉。攀藤删棘而上，果如其言。就壁枧泉砌路，得石岩间稍平处，堪以寓目静坐片时，谓龚居士曰：此处可结团瓢。士曰：和尚曰可，某极力为之。是秋重阳之日起基，冬毕工，移锡居之。丙子夏，本山同鳌江檀信奉侍御林公书，请继黄檗法席。师虑德薄言微，不宜应世，力却之。众等虔请再四，似不能免，姑许之。岩下有侧石如舟，游者以不平为叹，师云：时节若至，自然平矣。一夜，坐石上，持大悲咒三遍，默祝龙天：此去黄檗，其道大行，为山增色，此石可平为征。默坐炷香归室。次早黎明，徒良哉报云：奇怪！奇怪！石自已平。师云：不必说，吾祝已验。乃名为自平石。说铭为记曰：匪石弗平，我心不诚；心既诚矣，其石自平。既平且诚，吾道大行。以此灵验，刊石为铭。又一夕，梦一老人长眉皓首，荷甑负囊而入。师云：老老大大，负累若此，不亦劳乎？彼即放下，出书幅单条并所负之物，见赠而去。醒为玄生侍者说者云：斯乃吉兆，必有见征。月终，果法通尊使送大衣一领，源流书幅一封，以表法信。丁丑仲冬，至山开堂，拈香以酬法乳之恩。越明年，开龙藏，三阅春秋，以答赐藏之恩。庚辰正月八日建大殿。越四载，山门寮舍颇备。甲申春，往金粟省觐和尚。五月，至天童扫塔。孟冬，应崇德福严寺请。乙酉春，通政马公请住长乐龙泉寺。丙戌玉融乡绅并本山耆旧接回黄檗。示众语录十卷，又录二卷，云涛集一册，并行于世云。
摩竭掩室，毗耶杜词，不法法也，而何尝无法？始鹿野苑，终跋提河，法无法也，而何尝有法？所以贵法者，妙悟于謦欬之表，超脱乎色相之外，默焉清净，绝圣弃智，盖其宜尔。虽然，法以言章，固或有繇言而晦；法缘言滞，未始不因言而通。后之学者，其亦知正法有所在乎！庶不致凐没此中也。若犹未也，剑去久矣，奚事刻舟？
上堂云：汝等众人，欲何所求？遂以拄杖趁之，大众不散。师却复坐曰：汝等众人，尽是噇酒糟汉，恁么行脚，取笑于人。但见八百一千人处便去，不可图他热闹也。老汉行脚时，或遇草根下有一个汉，便从顶门上一锥，看他若是痛痒，可以布袋盛米供养他。可中总似汝如此容易，何处更有今日事也？汝等既称行脚，亦须着些精神好。还知道大唐国内无禅师么？时有僧问：诸方尊宿尽聚众开化，为甚么却道无禅师？师曰：不道无禅，只是无师。阇黎不见马大师下有八十四人坐道场，得马大师正法眼者止两三人，庐山归宗和尚是其一。夫出家人须知有从上来事分始得，且如四祖下牛头横说说，犹未知向上关棙子。有此眼目，方辨得邪正宗党。且当人事宜不能体会得，但知学者言语，念向皮袋里安着，到处称我会禅，替得汝生死么？轻忽老宿，入地狱如箭。我才见汝入门来，便识得了也。还知么？急须努力，莫容易事。持片衣口食，空过一生，明眼人笑汝，久后总被俗汉算将去在。宜自看远近，是阿谁面上事？若会即便会，若不会即散去。珍重！
师因临济义玄问：如何是佛法的的意？声未绝，师便打。如是三度问，三度俱打。济皆不领旨，遂辞师，往诸方行脚去。师指参大愚。济到大愚，愚曰：那里来？济曰：黄檗来。愚曰：黄檗有何言句？济曰：亲问佛法的的意，蒙三度赐棒，未审有过无过？愚曰：黄檗恁么老婆为汝彻困，犹觅过在？济于言下大悟，曰：原来黄檗佛法无多子。愚搊住云：者尿床鬼子，适来问有过无过，如今却道佛法无多子！汝见个什么道理，速道！速道！济于大愚肋下筑三拳，愚托开云：汝师黄檗，非干我事！济黄檗，师曰：汝何速生？济曰：祇为老婆心切，便人事了。侍立，师曰：大愚有何言句？济遂举前话。师曰：大愚老汉饶舌，待来痛与一顿！济曰：说甚待来，即今便打。随后便掌。师曰：者风颠汉，来者里捋虎须！济便喝。师曰：侍者，引这风颠汉参堂去！
师礼佛次，时唐宣宗为沙弥，问曰：不着佛求，不着法求，不着僧求。长老礼拜，当何所求？师曰：不着佛求，不着法求，不着僧求，常礼如是事。弥曰：用礼何为？师便掌。弥曰：太粗生！师曰：者里是甚么所在，说粗说细！随后又掌。
裴相国一日托尊佛于师前跪曰：请师安名！师召曰：裴休！休应：诺。师曰：与汝安名竟。休礼拜。
师一日捏拳曰：天下老和尚总在这里。我若放一线道，从汝七纵八横；若不放过，不消一捏。僧问：放一线道时如何？师曰：七纵八横。曰：不放过不消一捏时如何？师曰：普。
上堂云：汝诸人总来就安，求觅甚么？若欲作佛，汝自是佛。担佛傍家走，如渴鹿趁阳焰相似，何时得相应去？汝欲作佛，但无许多颠倒、攀缘、妄想、恶觉、垢净、众生之心，便是初心正觉佛，更向何处别讨？所以安在沩山三十年，吃沩山饭，屙沩山屎，不学沩山禅。祇看一头水牯牛，若落路入草，便把鼻孔拽转来；才犯人苗稼，即鞭挞调伏。既久，可怜生受人言语。如今变作个露地白牛，常在面门终日露迥迥地，趁亦不去。汝诸人各自有无价大宝，从眼门放光，照见山河大地；耳朵放光，领采一切善恶音响。如是六门昼夜常放光明，亦名放光三昧。汝自不识取，影在四大身中，内外扶持，不教倾侧。如人负重担从独木桥上过，亦不教失脚。且道是什么物任持便得如是？且无丝发可见。岂不见志公和尚云：内外追寻觅总无，境上施为浑大有。珍重！
僧问：大用现前，不存轨则时如何？师曰：汝用得便用。僧乃脱膊绕师三匝。师曰：向上事何不道取？僧拟开口，师曰：者野狐精，出去！
雪峰因入山采得一枝木，其形似蛇，于背上题曰：本自天然，不假雕琢。寄与师。师曰：本色住山人，且无刀斧痕。
上堂云：祖师西来，特唱此事。自是诸人不荐，向外驰求，投赤水以寻珠，就荆山而觅玉。所以道，从门入者不是家珍，认影迷头岂非大错？
僧问：如何是祖师西来意？师曰：梁殿不施功，魏邦绝心迹。
僧问：如何得见本来面目？师曰：不劳悬石镜，天晓自鸡鸣。
僧问：如何是目前意？师曰：秋风有韵，片月无方。
僧问：如何是衲衣下事？师曰：石牛水上卧，东西且自繇。
入院至山门，师以拄杖指云：昔日远祖断际禅师从此出，今日不肖儿孙从此入。虽然出入不同，要且同为标格。呈拄杖云：大众还见么？便入。
至方丈，师伫立云：祗者些儿去处，从上佛祖与人解粘去缚之所，且道忽遇赤条条地来时如何，正好与伊三十拄杖。为甚如此？不见道：青天也须吃棒！
上堂，拈香云：者瓣香，与天地同根，万物一体。向炉中，端为祝延，今上皇帝圣躬万岁万岁万万岁，恭愿皇图巩固，帝道遐昌，天下太平，万民乐业。次拈香云：者瓣香，收来劫远，举处全真。向炉中，奉为满朝文武、天下官僚、本山护法请主、并及远近檀那，伏愿同明本地风光，共证元初正体。复拈香云：者瓣香，不从他处得来，祇向自信中拈出。四：向炉中，供养直隶常州府荆溪龙池山禹门禅院、传曹溪正脉第三十三世幻有先师传和尚，用酬法乳之恩。敛衣敷坐，上首白椎竟。师云：只叶扁舟泛海中，乘风来到福城东，洪波浩渺无余事，只作抛纶掷钓翁。还有冲浪金鳞么？出众相见。一僧出，以坐具覆顶云：和尚还会么？师打云：一钓便上。僧一喝，归众。僧问：昨日金粟，今朝黄檗，金粟黄檗即不问，狮子吼句是如何？师云：看脚下。僧呈坐具，师便打。僧喝，师复打。问：如何是向上事？师云：黄檗山顶。问：慈云弥布，狮象骈臻，和尚将何垂示？师便打。进云：恁么则无影树下一枝华，香满大千世界。师云：切莫眼花。僧礼拜，师乃云：口吞佛祖，气盖乾坤，刹海无余，大方独步。所以道：法随法行，法幢随处建立。全机大用，觌面提持，若金翅擘海，直取龙吞，衲僧无凑泊处，众生无回避处，祇要诸人略回光相，着眼自看，便见透脱分晓。蓦呈拄杖云：还见么？击香几云：还闻么？若也闻处精明，见处透彻，则声色翳障全消，闻见之元亦脱，似透网金鳞，通身踊跃。正当凭么时如何举头天外，看谁是我般人？复举：黄檗断际禅师旅寓洪州开元寺，裴相国一日入寺，见壁间画，问寺主云：画是什么？寺主云：是高僧。相国云：形影在者里，高僧在什么处？寺主无对。相国云：是处有禅僧么？寺主云：有一人。相国遂请黄檗相见。举前话问檗，檗召云：裴休！休应：诺。檗云：在什么处？相国于言下有省。师云：二大老激扬个事，大似焦砖打着连底冻，自他不隔于毫端。虽然如是，简点将来，未免旁观者哂。且道谁是旁观者？良久，高声召云：大众还省么？苟省，则知裴相国落处；不省，则祇知事逐眼前过，不觉老从头上来。喝一喝，下座。
解制上堂，僧问：解制、结制总不问，不解不结一句作么生？师云：舌头原在口。僧拂袖便行。师云：切莫乱走！问：三月安居今已满，归家底事是如何？师云：看脚下。僧顿足。师云：未在。问：如何是中元节届？师云：今朝七月十五。问：大座当轩，独露本来面目；豁开户牖，放出无位真人。元是屋里底，为甚人不识？师云：为汝眼花。进云：和尚道什么？师云：道汝耳聋。僧便出。师乃云：共来黄檗山，聚首三个月，愧我无法说，白棒当头楔。不图结良缘，却要恨彻骨，今朝各自行，个个都秃橛。复云：今朝七月十五，家家追宗荐祖，寺寺供佛供祖；惟是本分衲僧，却尚超佛越祖。为甚如是？丈夫自有冲天志，不向他人行处行。便下座。
入院，至山门云：尽大地是个解脱门，且道从何处入？良久，从脚跟下入！便进。
佛殿云：过去已过去，未来犹未来，现在作么生？坐断主人公，向何处出气？容上座到者里即得大展三拜。
伽蓝云：丛林藩篱，佛法金汤，自受灵山嘱付，直到而今不忘。且道以何为验？看烧这一瓣香。
祖堂云：西天四七，东土二三，尽在者里日午打三更。举香云：今日不肖儿孙到来，一时捉败便烧。
方丈云：释迦在者里掩室，维摩在者里默然，古今天下老和尚在者里横说竖说，容上座在者里作么生施设？一棒一条痕，一掌一握血。遂据坐。
当日众请上堂，师至座前，拈山门请启云：披历佛祖肝胆，拈掇衲僧性命，尽在个里。山僧不敢囊藏被盖，时向人间拈出，仰烦维那对众宣读。维那宣疏毕，师指法座云：宝华王座为众兄弟显本分事了也，既若眼见耳闻，便可休机罢钓。设或未然，容上座锦土铺花去也。遂升拈香云：者一瓣香，如天普盖，似地普擎，爇向炉中，端为祝延，今上皇帝圣寿万岁万岁万万岁，恭愿皇图绵巩固之休，峻命衍基隆之运。者一瓣香，该罗今古，统御人寰，向炉中，奉为满朝文武、天下官僚、并及福清县主诸位高官，恭愿福禄同沧海，寿算等乔松。者一瓣香，根苗有据，不涉繁端，爇向炉中，奉为现前兄弟、本山护法、远近檀那，恭愿同明向上宗猷，共证本地风光。者一瓣香，最初到处寻觅不得到手，一旦到手，便乃当阳披露，不可指目。末后遇着个没眼睛，老和尚伸手一捏，直得脱白无光。爇向炉中，专为现住浙江宁波府鄞县天童寺、传曹溪正脉三十四世本师密云悟和尚用酬法乳之恩。遂敛衣就座，上首白椎竟，师云：龙象众目前弥满，第一义理合共知，请出来吐露看。僧问：昔从黄檗去，今向黄檗来，请问和尚无去无来作么生道？师云：头顶天，脚踏地。进云：去来且止，黄檗消息如何？师便喝。进云：砂盆虽破，家风还在。师云：与阇黎无干。问：坐断白云，佛祖无处潜踪；纵横十字，凡圣不可等阶。意旨如何？师云：放汝三十棒。进云：恁么则亘古长明，祖灯增照去也。师云：闲言语！问：未离马峰，遍界风光腾瑞彩；才跨猊座，眉间剑气烁锋铓。黄檗门庭即不问，祝圣报恩事若何？师云：天长地久。进云：九天阊阖开宫阙，万国衣冠拜冕旒。师云：阿谁不愿？进云：一句了然超百亿。便礼拜，师嘘一嘘。问：一线阳春曲，繇来和者稀。如何是阳春曲？师云：眉毛八尺长。僧礼拜，师云：何不再进后语？僧归位，问：黄檗祖庭久寂寥，蹉跎虚度几春秋？今日蒙师呈此令，临济家风事若何？师便打。进云：恁么则昔日临济，今朝黄檗去也。师云：汝增我不得。乃云：全机展演，一道提持，盖古覆今，超声越色，突出报化，佛头拽脱，娘生鼻孔。向此辨明得去，便可施大机、发大用，与铜头铁额敲枷打锁，超宗异目，碎骨取髓；天上人间解粘去缚，佛祖场中抽钉拔楔。所以道：纵横无碍，杀活自由。我为法王，于法自在。正当恁么时，安家定业一句作么生道？拈拄杖按膝云：横按镆铘全正令，太平寰宇斩痴顽。复举：当时世尊初降生，一手指天，一手指地，目顾四方，周行七步云：天上天下，惟吾独尊。后来云门文偃禅师云：我当时若见，一棒打杀与狗子吃，贵图天下太平。师云：世尊衍铁牛机，云门明格外句。虽则各露风规，要且未合本据。且道如何是本据底意？天上有星皆拱北，人间无水不朝东。卓一卓，下座。
居士陈治安、林有喜、林正立、夏春晖、吴承启、龚士龙等请上堂。僧问：身居学海，意出云霄，花无恋影之心，境不留人之迹，正恁么时，是何境界？师云：独步大方。进云：如何是黄檗境？师云：十二峰高。如何是境中人？师云：顶天立地。如何是人中意？师云：自家荐取。进云：人境已蒙师指示，人忘境寂事如何？师云：顶门劈开。进云：如何是学人自己？师便打，云：还不知羞！问：色身非我，我亦非真，如何是本来面目？师良久，云：会么？僧嘘一嘘，师云：鼓粥饭气。乃云：眉横锦绣，披一念于古今；目机铢两，融古今于一念。非彼非此，非远非近，即躔离躔，居世出世。游历宗家，举扬佛事。道骨参天，仁风洽尔。人天赞之有分，缁素诵固无穷。然而更要信得当人自己分上有一假，描也描不成，画也画不就。如此底奇特之事，佛祖穷之不到，人天赞犹莫及。坐断要津，不通阶级。所以发明奇特事，须是恁么人；要是恁么人，方明奇特事。既若发明得去，则与山僧拄杖子同条合命。且拄杖子初无多少奇特，祇是风标独立、斩钉截铁。唤作山僧拄杖子，却是现前众居士；唤作现前众居士，却是山僧拄杖子。无二、无二分，无别、无断故。正当恁么时，归根复本一句作么生道？万物尽资和气力，灵苗岂藉四时推？以拄杖卓一卓，下座。题白云端禅师语录序远祖白云守端禅师，于曹溪正脉，自南岳让始源流，至祖乃第十三世也。示生于宋，及其出世始末事绩，略载会元。曩者通容行脚时，阅方册中有浮山远推重其发明临济三顿棒，大有过人处；因是觅祖全录，竟不获一睹为怀。兹赴黄檗请，有兴化若雪禅人，偶于店铺败纸堆中拾得一册，被虫蛀所食，残缺殊甚。虽非全帙，而亦尝脔得鼎。亦有颂古，试比联珠，仅存什一。遂命侍者将联珠内凡属祖所著者尽书出，合编以备观览。然于录内有字句因蛀减，再全录时，依其补正。时默宓公同峻初严居士发意受梓，笔为纪云。题虎丘隆禅师语录序曹溪源流第十六世祖虎丘绍隆。师于佛果会下为知藏，一日入室次，果举见见之时，见非是见；见犹离见，见不能及，乃举拳问之曰：还见么？祖曰：见。果曰：头上安头！祖闻，脱然契证。果叱曰：见个什么？祖曰：竹密不妨流水过。果肯之。自尔深藏履践，不露圭角。有问果曰：隆藏主柔易若此，何能为哉？果曰：瞌睡虎耳。过后出世，有语录，当时人集以成篇，不盛帙。观其威弘自若，磊落精健，睡虎之言益显不虚。方外多刻行，独于闽中少有见者；故旧年于此山镂刻，便与缁素请阅。按源流，祖之降生于宋，和州含山人，在高宗绍兴六年丙辰五月八日乙亥示寂也。旹崇祯乙亥仲春甲戌日，第二十代嗣法孙通容拜书于黄檗丈室堂。
入院，至山门云：从上已来，闲门破户，一时八字打开了也。且道关棙子在甚么处？喝一喝，便入。
佛殿云：巍巍堂堂，坐断十方。正当与么时，好与三十拄杖。何故？不见道：斫却月中桂，清光应更多。
伽蓝堂云：城堑三宝即不无，重振宗风如何着力？举香云：一番提起一番新。
祖师堂云：西天四七，眼横鼻直。东土二三，寐语喃喃。惑乱天下人无了时。今日不肖儿孙活捉将来，一炉烧却。
方丈云：掩室杜口，狼藉不少，古今天下老和尚泼天泼地，虾跳不出斗。琦上座到者里又作么生？蓦拈拄杖画一画云：破也，破也。掷下拄杖云：放出一队老古锥，未证据者看看！
即日众请上堂，师至座前，拈侍御心弘林公请启云：只者个烁破重关，彻法源底，逼得山僧无藏隐处。今日不免对众举扬，烦维那宣读。宣毕，指法座云：宝华王座流露真宗，我今更踏向上一着，千圣俱立下风。遂升，告香云：者一瓣香，向炉中，端为祝延今上皇帝圣寿万安。伏愿龙图巩固，凤历长春，齐寿考于芥子之城，扇真风于拂石之劫。者一瓣香，奉为满朝文武功勋及郡县尊官，伏愿禄位高迁，德风远播。者一瓣香，奉为本山大檀越并外护诸居士，伏愿同明般若之正因，共证金刚之固体。者一瓣香，大众会么？昔年在这里落节，今日向这里拔本，向炉中，专为现住浙江温州府永嘉县法通禅寺、传曹溪正脉三十五世费隐容和尚，用酬法乳之恩。遂敛衣就座。上首白椎云：法筵龙象众，当观第一义。师云：第一义谛，三世诸佛无著眼处，汝等诸人作么生观？试出跳看！僧礼拜。师云：敕点飞龙马，跛鳖出头来。问：祇园繇来古，法席至于今。请问和尚，还有亘古亘今底么？师云：坐断乾坤。僧礼拜，师便打。问：黄檗家风旧，今朝令转新。如何是新令句？师竖拂子云：会么？僧喝。师云：再喝看！僧又喝，师便打。问：阳春初临，法席三开，和尚即今将甚么物示众？师拈拂子，左一拂。进云：者个便是和尚为人处么？师右一拂。僧礼拜云：谢和尚指示。师云：指个甚么？僧一喝。师云：且喜没交涉。问：言前荐得，屈辱宗风；句后承当，埋没家宝。正当与么时，教学人向甚么处模索？师云：铁牛横古路。进云：不是特来呈旧面，随流一句事若何？师掷拂子。进云：好女不着嫁时衣。便转身。师便打，乃云：棒头未点，遍界全彰；鼻孔下垂，通身露布。脱体承当得去，直下顿超佛祖；脱若未能，山僧第二杓恶水泼汝诸人去也。拂子云：向者里拨一线道，不妨辉天鉴地，耀古腾今。这边那边，七通八达，便能运大钳锤、施大机用，搂碎佛祖顶，掀翻衲僧巴鼻。有时孤峰顶上独立，有时百草头边跳。在此非此，在彼非彼，一道平怀，泯然无寄。荡荡廓周沙界，历历遍满十虚。正当与么时，共乐升平，如何话会？野老不知尧舜力，冬冬打鼓祭江神。复举：二祖阿难问迦叶云：世尊传金襕外，复传何物？迦叶召阿难，阿难应：诺。迦叶云：倒却门前刹竿着。阿难有省。师云：迦叶尽力提携，只倒个门前刹竿。然放倒且易，扶起犹难，还有扶起者么？如无，山僧自扶去也。卓拄杖云：扶起倒刹竿，不用纤毫力。依旧门前，千古明历历。卓拄杖，下座。
开藏，檀樾请上堂。师竖拂云：三藏十二部，一切修多罗总在这里流出。且道这里从甚么处流出？脱若会去，翻藏已竟，皇恩祖德一时酬毕；若犹未然，山僧向第二门头展演去也。大圣无名，美流万世；大功不宰，勋业湛然。所以大人具大见，大智得大用。一言含万有，一句逗群机。广罗法界以无遗，细入微尘而靡间。生民共沐恩光，草野均沾利乐。浩浩荡荡，民莫名焉。兹逢吉日良辰，庆云缭绕，有大檀那运普利心，命山僧登临此座，开大宝藏敷演真乘。言言见谛，句句朝宗。杲日昭回，山川显焕。中天祖丹心毕露，叶相国洪护俨然。了三十年前未了之公案，翻五千余卷烂熳之葛藤，以酬祖德，用报皇恩。且道政当此际，如何着力？等闲舒出娘生手，拨转如来正法轮。下座。
送化士，上堂。师云：龙楼宝阁半倾欹，摇拽云中能几时？特地掀翻重鼎建，大家出手要撑持。急着力，莫迟疑，事难方表丈夫儿。拈来茎草千金重，不是苦心人不知。呈拄杖云：会么？盖覆乾坤，只这个顶天立地是由谁？下座。
佛诞，恬生林居士等为县主凌公祝寿，请上堂。问：昙花自天降，伟人此日生。为瑞为祥即不问，如何是不即不离？师良久云：会么？进云：恁么则当阳普露、遍界全彰去也。师云：如何是当阳意？僧顿足。师打云：乱发作么！问：九龙方吐水，万象尽闻香；降诞右胁下，求师大阐扬。师云：银蟾初出海，何处不分明？乃云：性海波澄，光吞群象，桂轮孤朗，影现娑婆。经云：应以宰官身得度者，即现宰官身而为说法；应以菩萨身得度者，即现菩萨身而为说法。兹乃文佛降生之日，正是贤侯华诞之晨，且道现甚么身而为说法？遂竖拂子云：会么？一点水墨，两处成龙。五日一雨，十日一风。德泽溢乎四海，仁寿卓立千峰。若论衲僧向上一着，未离兜率犹较些子，突出娘胎堪作甚么？那更一手指天，一手指地，口喃喃道个天上天下惟吾独尊，败露不少怪道。云门一棒打杀喂狗子吃，贵图天下太平。云门虽握阃外威权，未免浑身泥水，到黄檗门下一点也用不着。且黄檗寻常用个甚么？只有一双穷相手，未尝低揖等闲人。下座。
罗山亘和尚至，上堂。师云：进以礼，退以乐，暖日和风响殿阁。出则弟，入则孝，青山绿水庆云罩。两相扣击破砂盆，千古长空浩浩闹。若将耳听终难会，眼处闻声无不到。汝等诸人各各有眼，必也堪闻。且道罗山、黄檗两口无一舌，撞头磕额，所谈何事？夜半太阳辉宇宙，天明黑漆布乾坤。下座。
元旦上堂。云：王言如丝，其出如纶。等闲拈一毫头，家隆国泰；信口道一句子，草偃风行。人间天上共沐恩光，此界他方钧陶至化。是以在天天中之圣，在人人中之尊，在物物中之贵，在法法中之王，且道在衲僧分上成得甚么？竖拂子云：会么？为瑞为祥弥法界，如云如雨覆三千。下座。
辞众，上堂。师云：八载住持受苦艰，呵风骂雨不安闲；今朝带水拖泥去，十二峰头展笑颜。大众且道，笑个甚么？波里横行波里睡，幸然不没小江间。下座。
再住黄檗，林檀越请上堂。西堂良也问：黄檗开期惯用本分钳锤，只如逢着超宗异目底人，如何施设？师云：虎头带角出荒草。进云：恁么则牙期本是旧知音，流水高山不用弦。师云：隐隐峰头露一班。进云：今日林府设斋，不比寻常茶饭，因斋庆赞一句作么生道？师打云：是寻常，不是寻常？进云：直下分明。师云：秪为分明极。乃云：陷兽机关，妙乎毒手；活人眼目，所贵藏锋。锋藏忽然入眼，重重翳障净尽消除；手毒偶触其机，一切生灵俱在坎内。然世间小小技术，亦有神妙不测之功以利天下。何况佛祖钳锤，宗门牙爪，一棒一喝，一锥一拶，一语一默，一动一静之下，转凡成圣者乎？故我临济见僧入门便喝，德山见僧入门便棒。又云：夫参学者，不避丧身失命。我在黄檗处，三度问佛法的的大意，三蒙痛棒，如蒿枝拂相似。而今再思一顿，无人下手。僧云：某甲下手。济度棒与僧，僧拟接，济便打。看这老汉机用，如返风火奔流，度刃毒中之毒，锋上加锋，杀活自由，亘赫千古。苟承其宗，须明厥旨，岂可呴呴之仁、硁硁之德、詹詹之言、屑屑之行混杂其间，以玷从上纲宗邪？兹乃结夏之期，众等请升此座，欲山僧举扬正法眼藏，于清净大圆觉中，一一点出正知正见，与诸人共知。未审诸人还委悉么？扫却腥臊千万里，唯余正脉永流通。下座。
县主凌公请小参，师举临济大师云：有时一喝如金刚王宝剑，有时一喝如踞地狮子，有时一喝如探竿影草，有时一喝不作一喝用。喝一喝云：是金刚王宝剑？是踞地狮子？是探竿影草？是一喝不作一喝用？大众试判断看！若判断得，山僧拄杖子当堂分付。拟议寻思，剑去久矣，那更形于问答、涉于语言？彼此钝置，无有了期。所以山僧寻常向诸人眉睫上轮刀走马，汝等诸人须向山僧脚跟下斩钉截铁，两不相伤，各无妨碍。得到与么田地，正好孤峰顶上骂月呵风，十字街头拖泥带水。或顺或逆，或抑或扬，激发个事，接引后昆。堪报不报之恩，共助无为之化。且今日山僧与凌公觌面相呈，各出手眼一句作么生道？玉融风雅千年绍，黄檗山辉一点奇。复喝云：逗漏不少！
大殿上梁，小参云：托出脊梁横法界，大开眼目耀乾坤。都卢一座空王殿，八万四千解脱门。正当与么时，撑持者撑持，盖覆者盖覆，且道阿那个作得其中主？良久云：儿孙卓立如麻粟，没量大人独个尊。喝一喝，转身。
僧问：如何是夺人不夺境？师云：眼底无人一色新。如何是夺境不夺人？师云：家无四壁不知贫。如何是人境两俱夺？师云：踏翻世界无踪迹。如何是人境俱不夺？师云：出门俱是看花人。进云：今朝值遇挥斤手，游刃忘牛世所希。师云：未知人境在。
县主凌公问：与万法为侣政自难，如何得不与万法为侣？师震声一喝云：会么？进云：未了。师云：还要第二杓恶水么？公无语。少顷，问云：毕竟如何是不与万法为侣？师云：百花丛里过，一叶不沾身。次夜茶次，问：昨日请教大师，自见惭愧。师云：惭愧者谁？进云：亲到黄檗来。师云：明日向甚么处去？公拟议，师云：来得，去不得。进云：话头明明，为甚钩不起？师云：放下来。公应：诺。又问：百丈野狐话，不落是？不昧是？师云：山僧不打这两片皮。进云：不会。师云：江南江北问王老，一狐疑了一狐疑。进云：为甚么又堕野狐身？师云：汝即今是什么身？公无语。师云：山僧今夜亦坠异类中去也。便作虎声，转身归方丈。
有护乩、居士谢雨入山。师云：尝闻仙人会作诗。仙书云：佛何用诗？师云：天上无空腹神仙，山僧今日与仙联一首游戏；异日载志，亦是胜事。仙云：请和尚先！师云：仙翁冒雨入山家。士嘱仙云：和尚机速，请答！仙停乩罔措，师震声一喝云：拟议停机，白云万里。本是木作成，灵从何来？圣从何起？莫瞒山僧好！乃自联云：仙翁冒雨入山家，何事当机缩爪牙？不独浑身泥水湿，片心搅扰乱如麻。令侍者度与仙。仙斋后和云：仙翁冒雨入山家，为吃赵州一碗茶，莫怪无言为拟议，春霖洗落满山花。师云：好个春霖洗落满山花，祇是迟了些！复次韵云：浮囊击碎了无家，竟日贪杯酒当茶。出卖风云夸好手，争如舌上吐莲花？题禅林宝训序宝训盛行江北，大著吴中，而闽粤师僧，十有八九莫之见闻；欲禅林之振、道法之隆，讵可得乎？余昔行脚金粟时，目之如获至宝，怀之有年。虽不能力行，抑亦不敢须臾忽也。是集始自明教老人，终于懒庵大师，于中三百篇，皆从诸老真心中流出。而其语言光明正大，直截简切，真足为万世师法。会之甚易，而行之诚难也。贵乎剪华取实，急救像季流弊；摧邪辅正，恢复上古真宗。浇漓之风既息，浑朴之道斯全，而口耳流传之弊、悖逆无根之说，曷由兴哉？余每欲刊行与众共之，所愧囊空，弗克其事。今玄生禅人鸠诸同志，剞劂流通，大有补于闽粤。倘遇血气衲僧，磕着一言半句，将来盖天盖地，奚愁乎禅林之不振、道法之不隆也？非惟予愿足此，亦不辜从上诸老口门放大宝光、照耀天下也夫！题臣农即事篇序读臣农即事篇，乃知百草头边，泣露吟风，淋漓感慨，撼动天地鬼神，击起赤胆忠心。虽林峦草野，莫不号呼长太息者矣！於戏！有国、有家、有禅林者，苟无这段骨气、者副心肠，而能成立其事也？夫臣农老翁荷儒佛有年，今乃遁于桑梓，日与村农野牧抚掌高歌，拍拍是令。而其语言磊落，逸性颠狂，有时喝马驱牛，有时棒风呵月；言人之所未言，行人之所未行。知他凡耶？圣耶？儒耶？佛耶？耕耶？钓耶？试问高明缁素，着一转语！请亘信法弟住黄檗启建立师宗，贵乎莫逆心腹；掀翻祖道，妙在彻骨弟兄。爪牙早已完全，肝胆繇来共赤。家里人成家里事，个中信向个中传。恭惟法弟，德涵海岳，道契尘寰。一脉长悬，隐隐清弹霜夜月；双峦并峙，重重流露洞中春。忝法爱以来迎，仰慈仁而许可。因缘出现，正值斯时；宾主圆融，莫非此际。僧众瞻风已久，士绅渴化良多。更冀速展凤巢，允矣眉端增彩；即登狮座，俨然锦上铺华。某等停候白椎，亲聆哮吼。庆快平生之愿，满足旷劫之心。庶浪子知归，山灵有幸！复海澄文长曾居士书玄珠禅人赍居士手教并信物，领谢！领谢！山野虽未面晤，已知居士从正信中来，乃能立志期悟，直至古人田地，不敢一念退屈。比按牛头吃草者，实云泥悬隔矣！又求直截开示，山野祇得口挂壁上。然居士未开口前，合吃三十棒。山野与么道，早已钝置不少；那更委曲开示，展转牵绊，曷有了期？且道未开口前，过在什么处，合吃三十棒？所冀着实体究，无间闲忙；忽于不知不觉处磕着山野棒头，敢保生死心七花八裂，本来面目独露堂堂。至于迎宾待客，呼奴唤婢，法法头头，尘尘刹刹，无非本地风光，更于何物而可蒙昧者哉？得到与么时节，速来通消息。复鼓思王居士所尊者道，所重者法。法道之所在，舍身卫之，非过也；法道之所不在，忘名事之，奚益焉？然今正值禅林秋晚之时，破法沙门、谬解宗徒，靡所不至。若非正眼决之，恐被邪师所惑。卫之事之，有何补于法道乎？是以我宗贵在眼正，眼若果正，日常行操则无颠蹶之患，入佛堂奥必也可期矣！古僧问古德：如何是正法眼？德云：破沙盆。且道是什么意旨？所冀居士弗舍昼夜，孜孜参究毕竟是什么道理。脱若㘞地一声，便知山野棒头落处。而顶王之珠、甚深微妙之法，不待问人，了了自明之矣！嘱！嘱！与镜汭凌居士书山堂夜话月初凉，何处飘来一院香？莫是东瓯尘外客，催人落草暗商量？咦！一念妄动，百计无何，造道缁素，可不慎哉？盖为居士昔日一问，不带枝叶，屡屡触人鼻孔，不觉逗漏如此。然山僧当时答处直截根源，未审居士留心否？彻证否？如彻证也，便能掀翻窠臼，摸捋虎须，则不被天下野狐津沫所瞒也。不妨二六时中，心心独尊，念念独尊，头头独尊，法法独尊，尘尘独尊，刹刹独尊，更有何物可为伴侣哉？然后独踞公堂，应机接物，大用现前，不存轨则。一语一默，一锥一拶，决千古之犹豫，断未了之公案。敲枷打锁，起死生，为黎民福，成差别智。正是没量大人境界，非凡小可知也。果到与么田地，不虚黄檗山中一面。舍此别作生涯，弃本逐末，则直指之道莫辨。何故？吾宗贵在单刀直入，切忌多途杂毒。途多踏草不死，毒杂必也难疗。唯冀高明裁决为快！复不凋池居士书来教谓：末劫众生无明浓厚，即入此门，尽是识神搬弄。求其绝后再苏，千无一二。诚如所论，婆心虽切，而义未妥。何故？一切众生无明浓厚，障蔽心目，难入此门。尽被识神搬弄，无时休息，故古德呵为门外汉也。苟入此门，如贼入空屋，失却偷心。所谓了了见，无一物，亦无人，亦无佛。大千沙界海中沤，一切圣贤如电拂。此便是入门样子也。又云：今岁不上公车，非是辞荣高尚，实观世味如嚼蜡。据山野见处，观世味如嚼蜡，正好上公车、登大任。儒佛并治，家国晏然。不惟人主坐致太平，抑亦灵山付嘱犹在矣。更承妙象，嘉刻并选，禅髓见惠，何以克当？然山野住持事繁，未暇览阅。第目髓之一字，似未妙也。盖髓字，系初祖将示寂，门人侍侧，祖曰：时将至矣，汝等盍各言其所得？诸子各呈所得，祖一一印讫；唯慧可大师即礼三拜，依位而立。祖曰：汝得吾髓。今门下不录机语，以古人方便义路为禅髓而谓普被三根者，实未能全被也。上根闻之，未免掉臂而去，终不咬人言句。中根自有生涯，亦不随语生解。下根闻之，若存若亡，不无葛藤所绊。如是则何普被之有哉？殊不知，宗门下贵在觌面提持，抽钉拔楔，解粘去缚；直令个个独露本来面目而后已，曷有实法系缀于人乎？故我临济老人，三度问佛法的的大意，而黄檗三施痛棒。至大愚处点破，乃云元来佛法无多子，此便是瞥悟禅髓之样子。不独此老如是，乃至有祖以来，莫不由此为至要。余者尽是皮毛，何足道哉！偶因门下一片热肠，不觉噶呾如此。谅直夫必受直言，故不敢纡曲以污直肠。彼此尚直，则直指之道可通。不然，总被识神搬弄，至于驴年无有休歇矣！谨复。规文教外别传，肇自迦叶；禅门规制，始于百丈。故我土自唐及宋，以至于明，凡有禅林者，莫不遵而行之。然行之至者，礼义存，名位正，法道尊，付嘱弗妄，而禅林振矣。行之未至，规绳不备，师资混滥；不肖者操其权，贤者退其位。私念一萌，公事尽废，以致中外不睦，禅林繇此削弱也。苟忽而弗行，则无耻之徒分房列户，靡所不为。纵有百千共住，如恶又聚，成外道法，奚益于祖庭乎？盖黄檗系列祖之席，先人不惜身命，叩阙请藏。为重此席故，感得天童、金粟二老人阐扬大法，醒觉群迷，重光祖道。余愧不肖，住持八载，同诸被子，恢复鼎建。艰辛万状，不知有身，不知有名。屡受无根之谤，亦为此法席故也。若夫正见衲僧，须择正言、行正事，不为邪魅所惑，则祖法存焉。祖法存，禅林兴；祖法亡，禅林废。所谓宁可无人，不可无法也。兹者圣制在迩，本山耆旧同诸执事等，须择吉日起，期定执事，以存圣制，一一依规而行。倘有违者，耆旧与执事公议摈罚。则不愧同住一会，亦不辜先人创制之本怀也。
入寺，至山门云：欲透祖师关，须从这里入。喝一喝，便进。
佛殿云：佛身充满于法界，大众切忌踏着。遂大展坐具三拜。
方丈云：居祖室，行祖令，任是铜头铁额到来，直教不存性命。卓拄杖，震威一喝便起。
当日替旧，同大众请升座。师云：古路同行，祖庭同入，步步相随，心心相印，了无异缘，亦无二念。如空合空，如水投水，直下荐去，多少省力。其或未然，山僧不惜眉毛，为诸人通个消息。良久云：家尽是儿孙事，祖父从来不出门。卓拄杖，下座。
开堂，拈户部干庵陈公请启示众云：正法眼藏，涅槃妙心，尽在个里。若向文彩未彰时会去，不待形言；苟或未能，不妨重新宣过。维那宣疏毕，指法座云：要提无相毗卢印，须向千峰顶上行。遂升座，拈香云：这一瓣香，弥纶万有，统御人寰，向炉中，端为祝延今上皇帝万岁万万岁；伏愿天下太平，万民乐业。这一瓣香，天地同根，万物一体，奉为满朝文武、天下官僚、本山请主护法檀越，伏愿福同沧海，寿等乔松。这一瓣香，数载向外追寻，一朝这里翻身，今日人天众前，次第二拈出，专为现住浙江嘉兴府海盐县金粟广慧禅寺、传曹溪正脉三十五世费隐容和尚，用酬法乳之恩。遂敛衣就座。上首白椎竟，僧问：大开炉鞴，逼得无位真人没处藏身。请问和尚，如何着脚？师云：待案山点头，即向汝道。进云：只如龙得水时添意气、虎逢山势长威狞，又作么生？师云：一任跳。乃云：当阳揭露，正体全彰，祖令既行，千差坐断。所谓法随法行，法幢随处建立。以虚空为炉鞴，将须弥作钳锤，情与无情，一火煆出。直得上无攀仰，下绝己躬，如天普盖，似地普擎。拈花要旨从斯揭露，面壁宗风因尔昭明。所以道，神光不昧，万古徽猷。入此门来，莫存知解。知解若绝，不假修持。然虽如是，祇如今日开堂祝圣一句作么生道？万邦有道归王化，四海无虞乐太平。卓拄杖，下座。
户部陈檀越入山，请上堂。师云：相逢便拈出，未举应知有；拨转大法轮，同伸一只手。法轮一转，一切皆转。转烦恼为菩提，转八识成四智，转秽土为净邦，转万物为自己。所谓灵丹一粒，点铁成金；至理一言，转凡成圣。如斯举唱，尚落今时。须知当人分上，离名离相，绝圣绝凡，净裸裸无依，赤洒洒独露。这里见得彻去，不妨随处作主，遇缘即宗。其或未然，万古碧潭空月，再三捞捷始应知。下座。
安执事小参。师云：法席由来古，今朝令转新。主宾虽互换，元是昔时人。所以建立门庭，弘通祖道，须是其中人，方能彻底荷任。岂不闻懒安佐灵祐，黄檗辅南泉？是以古人于法为重，于身为轻。在我衲子分上，应须磊磊落落、事事无碍始得。作么生说个事事无碍底意？有水皆含月，无山不带云。请隐元禅师山书弥生平疏懒，不堪为人师范。素作支遁计，以养病躯。黄檗祖席非法兄道德光大，莫能振其弘规。此月初，间有书辞，檀那会请法驾山，以安常住，慰四众之望自可期。到山方知出游连江。适罗山执事接某泉，不及亲迓法驾。候到山恭趋座下，以聆清诲。余容嗣布，不备。
派行如沛，泉州同安康氏子。幼奇颖，虽习举业，恒有出尘之志。年十七应郡试，过南安圭峰报亲寺，睹寺额，欣然曰：世出世法无非报亲，何必世荣乎？遂就圭峰示铭公披剃。蒙雪峰亘和尚激发个事，颇有入处。二十一岁诣黄檗受具戒，隐元国师问曰：来自何方？师曰：泉州报亲。国师曰：欲为何事？师曰：欲求佛法。国师曰：我这里一法也无。师曰：正好着力。国师默器之，遂入侍丈室。往金粟省觐天童扫塔。逮应请福严、龙泉，皆命师堂中领众。受嘱出山，居温陵志公洞二载。徙玉融狮子岩，值时艰，益自韬晦；或炊烟不继，恬如也。太史叶霞丞迎师到府说法，欲留就第过夏，师不可。国师应扶桑请，举师嗣席，辞让至再。檀护耆旧敦请益坚，始从众命。登堂演法，机圆语峻，如明珠走盘、骏马蓦坡。由其深入道奥，故烂熳天真得大辨才也。春日上堂：堤边杨柳垂青，岭外野花馥郁，一气转来遍界新，物物头头都漏泄。既漏泄也，一毫头上现全提，万仞崖巅露真智；云林鸟语炽然说，尘说刹说无间歇。虽然恁么，若向此中明，未具透春眼；不向此中明，且道眼在什么处？便下座。参藩陈干翁请上堂。举：操公大夫访资福，福见来，画一圆相，大夫曰：弟子恁么来早是不着便，那堪更画一圆相？福便掩却方丈门。师曰：资福与么展拓，虽则善应机宜，也是韬光露影。今日大夫到来，黄檗八字打开，觌面无遮，相见了也。且道当时是？如今是？于中缁素得出分明，一贯两个五百。其或未然，重为指注：日暖溪声泳，风和山色彰；不因春到户，怎见百花香？时兵荒荐至，师赤身荷法，勉众以为道忘躯，提持向上一着，深锥痛拶。故学者咸思自奋，忘其苦淡。沾法乳者，率多高明之士焉。住十载，凡国师公案未圆者，悉以圆之，洪规丕振。康熙二年秋，退居狮子岩。明年甲辰春，主圭峰。九月末示疾，门人延医诊视，师却不受。大众诣榻前求开示，师拍掌一下曰：是开示，不是开示？一僧曰：末后句聻？师索笔疾书曰：死奚忧？生奚悦？谁是知音？清风明月。十月初六日，命侍者取汤沐浴、剃发，跏趺而逝。世寿五十，僧腊三十。奉全身塔于黄檗海会塔左畔。
派行性愿，福清江阴林氏子。十五岁从城山无生师剃染。诣狮岩参隐元国师，一见器之，携入檗山，遂登具戒。又参福严于金粟，严问曰：蚯蚓斩坐两段，佛性在那一头？师作礼曰：求和尚开示！严蓦头一棒，师无对。严以杖擉退曰：汝不去，还在这里作么！连棒赶出。师直得迷闷盈怀，寝食不安，定要打彻此一着子。因看百丈政禅师语录老宿见日影透窗问话因缘有省，仍黄檗。执侍国师有年，益臻伭奥。后隐松溪白云庵。偶有江西之行，路由汀州宁化，缁素恳留，重兴东山古刹。建东山桥，甲辰秋落成。玉融诸檀护请嗣席黄檗。国师八十华诞，上堂：法王寿量等虚空，拟比虚空又不同。四相皆空何所祝，扶桑涌出一轮红。山僧出师门墙已有年，所仰颂恩德非一朝夕。兹八旬华诞，岂可付之默然？未免拈炷香望东祷祝，庶几头头不昧、法法圆融。遂起身举香云：惟冀吾师寿量与五岳齐高，吾师福履同二仪并厚。普利群机，刹海三千沾法雨；宏提正印，王臣万国仰真风。长为宗门典型，永作人天依怙。山僧祝赞已竟，汝等各表殷勤，又且如何？劫石有尽年无尽，海屋添筹算莫穷。师重法剔蠹，拣魔辨异。尝有浙僧冒称福严得子，持数十金入山扫塔。师验其非是而却之。复有楚僧频以怪异惑众，领宰官善信至寺设斋，师嫉其邪，却之而退。时或谓拗执；及后二人皆败露，方服师之卓识。慧门和尚进塔，升座：善知识者是大慈父，能与人解粘去缚，能与人超生脱死。将黄叶而止啼，为怜赤子；策眉毛而见佛，笑煞傍观。检点将来，总是曲顺机宜，要人亲造此道而后已。是故我法兄慧门和尚，住持十载，其德也厚，其心也普，檀信钦崇，诸方景慕。兹者化缘已毕，撒手归真，舍利晶莹，安藏窣堵。只如者一座，高而无上，广莫可测。且道是天地生成耶？良工铸就耶？要明者个端倪，必须透顶透底。主席十载，造永祚桥于寺前。康熙癸丑四月末示微疾，命执事制龛，自治书辞檀樾。六月十三日谓诸弟子：吾灭后，丧事不得从俗。明日午时可扶我进龛，謦欬一声即行矣。至期，沐浴更衣端坐，神色不异，语众曰：无常迅速，各自努力！徐又问曰：过堂也未？众曰：已竟。遂索笔书偈曰：四大虽已乖违，个中自有主持。看破去来如幻，方知吾不汝欺。咄！掷笔微笑脱去。世寿五十八，坐四十三夏。奉全身塔于黄檗梅庵右仑。
派行性宣，莆田人。从隐元国师祝发，执侍久之，后掌记室，迁为西堂。受嘱后，隐于闽县兴林寺。康熙十二年癸丑冬，主席黄檗。冬至上堂：朕兆未分，无许多事；及至一气已分，便有生住异灭、春夏秋冬。若是本分衲僧，把断要津，不通凡圣，随他阴阳消长，四序变迁。群阴剥尽也未尝减一些子，一阳来复也未尝增一些子。既皆增减不得，何妨运至化于无为，形乾坤于掌握？说什么能为万象主，不逐四时凋！且道无阴阳，地上如何通信？听取一偈：乌兔空中似箭飞，百年影子笑相追。山翁兀坐禅床角，使得人间十二时。扶桑隐先老人大祥，升座：住世八十二年，建幢四十余载。七坐精蓝，开尽英才活眼；单提宝剑，截断邪妄藤窠。名上达于两国，泽下敷乎群生。化缘既毕，示寂夏初。人天暗垂泪，落日减慧光。屈指韶华奄及三载；兰孙桂子，布满华桑。个个兴云致雨，人人赐紫谈伭。不孝忝承法乳，哀慕难忘。今日谨陈薄供，聊表微忱。遂起身拈香曰：念师德兮天地长，仰师道兮日月光。水有渊源兮木有本，披肝沥胆兮此瓣香。瓣香已爇，普请头首大众同诣东方丈影前，作礼三拜。岁旦，上堂：元亨利贞，干之德也，始乎一气；常乐我净，佛之德也，本乎一心。专一气以致柔，修一心而成道。心也者，冲虚妙瘁，炳焕灵明。化日维新，平治家国，永息干戈，民安物泰。人人乐有道之天，个个享无为之福。而我格外衲僧，檗峰锡寄。三三水涌波澜，六六山添秀气。洋洋大哉，万物资始。且道如何是资始之义？一年三百六十天，今朝万福从头起。僧问：德山入门便棒，临济入门便喝。除却棒喝，请师别道！师曰：此是学来底，汝生机处问将一句来。僧便喝。师曰：此一喝未有主在。僧又喝曰：那个男子不丈夫？师便打，僧礼退。师曰：元来不丈夫。问：工夫既到无心处，争奈无心又隔关。还有不隔关底么？师曰：石女腰边裁兔角。僧曰：堪作什么？师曰：铁牛背上刮龟毛。僧曰：一任风光满眼。师打曰：未许你在。师住持五载，值耿藩之变，闽中板荡。尝有凶寇持刃入山，睹师道貌，皆罗拜而去。由其慈悲化人故，丛林礼乐赖以如故焉。戊午春，退隐榕城道山，即以是冬十一月十九日入灭于三皇殿。世寿八十，塔于黄檗佛座峰之麓右陇。语录上中下三卷，随大藏流通。
派行真净，号别庵，漳州海澄县林氏。幼习儒，年十七礼仙游县宝幢山龙华寺德瑞公为师。二十二受具戒于泉州招庆亘信和尚处。因阅五灯至舜老夫问古镜未磨因缘有省。值隐元国师至龙华，师问：南泉斩猫，意旨如何？拜未起，国师一踏踏到师。拟开口，国师连踏两踏曰：我今日为汝困彻。师直得通身汗下，遂侍国师于黄檗，服勤二载。甲午，国师应扶桑请；师以亲老不敢远行，归幢山，书华严以寿双亲。仍登檗山，时慧门和尚主席，一见即问：清兄何不倒却门前旧刹竿？师曰：推倒易，扶起难。门曰：你试出手看？师打筋斗而出。遂嗣之。顺治庚子秋，司理李公其蔚请住同安真寂寺。寺为希运祖师与唐宣宗所居处，浴龙池遗迹尚存，李公请建立宗旨。康熙十六年丁巳，福清邑侯邓公献英请主席黄檗。上堂：大丈夫须决烈掀翻从前窠臼，直下斩钉截铁，抛下栗棘蓬，拈却乾矢橛。君不见，黄檗老婆心太切，六十棒打得临济腰折。后代儿孙不丈夫，便向大愚处甄别。与么当作参禅，敢保老兄驴年未瞥。山僧不惜眉毛，为你抽钉拔楔。掷下拄杖曰：拈华微笑，乃清时之奸雄；断臂安心，为肇乱之谗贼。喝一喝，下座。特造国师齿发塔于松隐堂，并甃肓龙桥。庚申秋退席，复为众请，载住二年。壬申应南林请，癸酉重兴南林。乙酉九月望日示微疾。二十日早，命侍者具觚翰，自述出家至参访、出世，本末因缘，凡数百言。复自撰塔铭。未刻，令取水净身，跏趺告众而化。寿七十七，腊六十五。塔全龛于黄檗塔庵公妈塔右仑。语录四卷刊行。
派行寂晟，字云崖，莆田县阔口陈氏子。生不啜乳母，以米浆养之。及长，肌体鲜莹。十七求无波师剃度，母告之曰：出家非细事，当如孀妇守节。师即佛前发誓：律身不精严，心地不悟明，应坠泥犁。崇祯辛巳入檗山领戒，问隐元国师曰：比丘二百五十戒，如何是正戒？国师提起数珠曰：是正，是邪？师曰：与么奉持去也。国师便打。次谒九座狮林，畅问兜率悦三转语，三问三被打。至第三棒倒地，半晌方苏。林曰：任你百问吒吒，我只一棒打到底。师此时便会棒头落处。复谒亘信弥，后再见国师于龙泉。国师垂语曰：只如无面目真人，三头六臂汉一齐去到，作么生煆他，向者里道一句看？或答，一槌百杂碎。师曰：团团原不费钳锤。国师为首肯。时慧门和尚分座，师每从咨请。一日，门出拈古示师，中有拈大随覆龟语云：直饶覆却，皮骨已露。师从前疑滞，涣然冰释。侍门隐于泉之志公洞，历迁檗山。丁酉岁，受门嘱挂瓢敛石。丙辰，移锡福州仙宗寺。壬戌春，清斯净禅师退席黄檗，荐师于当道，请继席。开堂，僧问：宾主相逢即且置，大振宗风事如何？师卓拄杖曰：撑天拄地。曰：八字打开无向背，明明露出法王身。如何是和尚出身处？师一喝，乃曰：白棒横拈，谁敢当锋？吹毛倒握，乾坤失色。掀翻是非窠臼，截断生死命根。命根既断，则上无攀仰，下绝己躬，赤洒洒、明历历。所以诸佛出世为大事因缘，祖师西来直指见性成佛。敢问诸大德，性作么生见？佛作么生成？于此洞明，新黄檗出世已竟；其或未然，不妨更下注脚！遂卓拄杖，下座。丁卯春，退隐仙宗。甲戌六月初示微疾，二十一日午刻沐浴，二十二日书偈，抛笔而逝。寿七十二，腊五十七，塔于仙宗东冈。语录十卷行世。
派行道谦，号易庵，本邑迳江林氏。年十三，礼良冶导师披剃。一日，冶问：昔僧问古德：如何是清净法身？德曰：山花开似锦，涧水湛如蓝。汝且道那一句、那一字是明法身边事？师曰：总没交涉。冶曰：毕竟作么生？师曰：只在舌头边。冶颔之。甲辰夏，受嘱隐于狮子岩。癸丑，充黄檗第一座。明年，出使日本，奔奠祖丧。至温陵，候舟五阅月，不果，旋居福省台江之白龙庵。康熙二十七年，受请继席黄檗。上堂，以拂子向空中点曰：者一字，流通古今，该括天地。三世诸佛东说西说，未曾多着一画；历代祖师横说竖说，未曾少着一画。既不多不少，毕竟完完全全。磨而不磷，涅而不缁，圆陀陀，净裸裸。抛向空前，打鼓普请，看还有人识得者么？若也识得，毗卢印由汝东搭西搭；如或未知，要见西天碧眼胡，何只迢迢十万程！己巳秋退席，居白龙庵。师生崇祯甲戌正月二十七日辰时，寂康熙丙戌年九月初一日。寿七十三，夏六十。奉遗蜕藏于黄檗尊宿塔。
派行普洽，莆人，心贯律师胞弟也。十岁随兄往鹭峰，从心密师剃落。二十一同登黄檗参慧门和尚，门问：汝在家作何工夫？师曰：看万法归一话。门曰：汝即今归一也未？师曰：金乌东上，玉兔西沉。门曰：这后生，且禅堂里安顿。明年受具戒，入居侍寮。一日，门问：赵州道狗子无佛性，汝作么生会？师曰：知音不用频频举，达者须知暗里惊。门曰：赵州又道有，汝作么生会？师曰：踏着秤锤硬似铁。门曰：汝他日为人，若有人问汝不作有会，不作无会，汝如何答他？师曰：老老大夫，舌头拖地也不知。亲依八载。癸卯，门退席，始承付嘱莆，卜居仪庵。康熙庚午春，郡守王公原直请继席黄檗。上堂：黄檗门下真不藏假，虽然生成孤硬，从无之乎也者。任他瑞凤祥麟，难免乱骂乱打。倘非嫡骨儿孙，徒云一期过夏。以拂子画一圆相曰：只个圆陀陀、赤洒洒，闯头多、入头寡。分付参玄上士，到此慎勿苟且！壬申退席，戊子应莆凤山请开法。晚年，缙绅姚黄甲延居七星龙光寺。康熙五十八年八月十七日，说偈坐化，寿八十余，塔于仰天岩侧。语录二十卷行世。
派行如迳，本邑迳江林氏。父士秉，母郑，祖肇修。乳名信，生崇祯壬午年五月念七日寅时。年十六，从逸然禅德披剃。二十二，往漳南山怡石和尚处受具。康熙丁未冬，莲峰大师开法仙游龙华，命司记室。解制，抵南安雪峰参如幻瘦松老人。机缘不契，遂出岭，遍谒资福灵机观、灵隐晦山显、檀度南庵依诸大老。后闽，见虚白和尚于黄檗。尚问：千里归来，如何通信？师竖起拳曰：只有这个。尚曰：还别有么？师曰：犹嫌少在？尚笑而颔之。癸丑夏，尚将示寂，取衣拂授之。乃入仙溪东山静住，庵居万峰之巅，惟事耕种以资饘粥。又居太平古院。癸酉秋，继席檗山。据室云：这里是运祖法席，当日临济大师吃痛棒之处。山僧今日忝绍家法，合有六十痛棒要人吃在。直下若解承当，堪称出群，须是英灵汉，敌胜还他狮子儿。以拄杖卓一卓，便起。扶桑国太和山千呆和尚请，上堂：达磨西来，吾祖东迈，后先渡海振宗风，芬芳挺出孙枝秀，根本犹忻与我同。呈起书示众云：诸人还见么？此乃我千翁法兄和尚，遥向水天万里之外、扶桑国内太和山中，高持祖印，独振伭猷，传持黄檗宗旨，挽济水颓波。道重国主，荣赐紫衣。兹承信物，远至祖山，实愧无似，获分宠光。只知欣庆，未能举扬。甲申夏，退隐惠安县云门寺，重建院宇。相国李文贞公为之书额。戊子春，宁化县东山寺结制，阅二期，归玉融黄檗。戊戌冬，再住本山，道风益播。雍正甲辰四月十二日，说偈诀众而化，塔本寺头亭。寿八十三，腊六十七。语录千仞山集十卷行世。
派行道任，莆田任氏，法嗣清斯和尚。广严庵主宏用领信女叶太奶请，上堂云：信女倾心结预修，不辞寒暑入山游。也知为瑞为祥处，惹得天花落未休。诸人会么？诸佛放光明，共说实相义；希有诸比丘，是中难比议。蓦拈拄杖云：还见山僧拄杖子么？朝往西天，暮归东土，向诸人道，有世界以音声为佛事，有世界以香饭为佛事，有世界以出入息为佛事。复呈云：且道者个世界将什么为佛事？复卓云：等闲识得东君面，万紫千红总是春。送诸祖牌位入祖堂，捧起牌云：撑天拄地播宗风，千古何人识祖翁？不是儿孙翻一转，争教大地现慈容？故我诸祖老和尚，出则千雷殷地，归则十日沉空。不但描画不得，而且寻觅无踪。兹维九月，令属三秋，依旧诸祖老和尚在任上座手里。既在不肖手里，更冀老和尚是法住法位、世间相常住。为甚如此？列坐堂中修供养，千灯续焰永昌隆。遂安领众大展三拜。寂八月念八日，塔造莆之双峰寺右边。
派行宗标，观幻道人其别号也。泉州银同人，父干用林公，母黄氏，九月十九日诞。年十七，开元紫云寺淡源耆德为之剃染。越年，禀承天寺时现和尚戒。甲寅春，檗山谒本师广超老和尚。吃茶次，本师问：年多少？答云：二十有二。本师云：貌何老也！答云：烦心。本师云：心在什么处？当时被征，无言可答。本师拈龙眼云：请。又不能酬对，遂求挂塔。虽在禅堂参请，而终日迷闷，不知心在甚么处。因入侍寮，朝夕咨叩。乙卯春解制，蒙嘱累归，挂锡清源。戊午，奔本师丧，时住紫云清居。辛酉，造本师塔于万福之佛座峰麓右垄。康熙四十七戊子年，主席黄檗。立两序，上堂：丛林之兴在乎得人，不在众之多寡。所以烹金琢玉，须资作者钳锤；卫道扶宗，必仗赤心兄弟。交为肘臂，共作主宾，便可以发大机，显大用、布慈云、降甘雨。如龙得水，似虎靠山。不惟扶禅林，抑且流通正眼，岂不大丈夫庆快平生乎哉？敢问大众，如何是庆快事？运斧逢佳匠，知音遇子期。未几，即旋旧隐。康熙六十年，开元准提阁讽华严祝圣，四方云集求戒，亦方便勉应。雍正二年甲辰，福清邑侯张廷琰、总戎蔡晏复敦请，再住黄檗。九月十一日进院结制，开炉，上堂：雪花六出，山寮各下暖帘；枫叶高飞，将见坚冰踵至。滴水滴冻，天寒人寒。一向冷冰水，未免冻杀黄檗。用无煤炭，大开火炉，堂内暖气既已相接，门外冷语自然不闻。七尺单前跏趺双足，三条椽下衲被蒙头。如来禅、祖师禅拈放一边；西来意、东来意终无巴鼻。万缘都放下，一事不关怀。虽然自自在在，秪是不许瞌睡。若瞌睡时，一棒打折汝腰，莫言不道。丙午四年退席，升座云：去住吾人本自由，何曾恋恋到三周？平生脊骨硬如铁，处世襟怀冷似秋。空谷偶然云出岫，疏林安得鹤常留？旧居楼阁重重现，弹指宏开任意游。大众即今暂别，聊申一言：须念祖翁艰创业，莫教田地等荒丘。辛亥八旬，复就开元宏戒。甲寅十月十二日，自撰塔铭示寂。坐七十二夏，寿八十三。塔全身于黄檗桑池园三塔右侧。语录八卷，随大藏流通。
派行净玉，号也山，泉州惠安县庄氏。父麟公，母何，生顺治辛卯。年十一，礼仙游普慧寺隐凡淳翁剃染，乘天池和尚戒，遍参为霖沛、天笠珍、超果弢颖、金粟石庵、香林石璞、福严巢庵，后于本师清斯老人处打失鼻孔。康熙五十四年十月初五日嗣席黄檗。起七示众：牢关把定，凡圣不通。生按牛头，缚住驴脚。活埋百丈野狐，裂破那吒亚目。威音王已前，娄至佛已后，直下坐断，不起一见。正令行时，髑髅粉碎。忽有个六根不具、七识不全底，更入红炉煆成个甚么？良久云：七日后看。寿八十，寂十一月初十日。语录二卷、吴越草一卷行世。
派行普存，号恒山，莆田苏氏季子。父明友，母陈。诞康熙壬戌年八月初十日午时。年十二，礼莆永泉寺慧陀禅德落䰂。嗣浑古和尚心印。雍正丁未闰三月主席黄檗。炯微公等应聘扶桑，请升座云：银蟾东吐正秋凉，一叶扁舟泛海洋。非是看山兼玩水，为承祖席应扶桑。挥拂子云：此乃炯公法侄，暨列位西堂，法相圆明，因缘会遇，受聘单于。设斋告众：昔长住而不行，今长行而不住；始透关棙子，已出荆棘林。得佛祖大机，全归掌握；开人天眼目，如意指挥。名驰海外，国王诏请殷勤；品贵中华，龙象侍随左右。祖庭制此寥寥，幸托诸君丕振。宫中府中俱为一体，安邦乐业。鼓腹谣歌德分明，主化道契物情机。且道临岐相送一偈怎么生道？竖拂子云：两地同明月，乾坤秪一丘。从兹挥手去，顾祖在头。乾隆癸酉年三月念七日巳时入灭。塔永泉西边，坐子向午。
派行际圣，号哲庵，泉州同安县林氏。丱岁从仙游龙华寺拙岩公祝发。秉仲祺和尚戒，嗣太祖清斯老人法。雍正辛亥主席黄檗。开戒，上堂：沙弥行满，洁净心身星月朗；比邱戒进，端持律行雪霜清。是以众生受佛戒即入诸佛位，与从上诸佛、诸祖、诸大菩萨同一鼻孔出气，同修同证，同入同得。到此则人天路绝，物我无殊，心、佛、众生，三无差别。佛是已觉之众生，众生乃未觉之佛。故云：一切有心者，皆应受佛戒。即今诸人不远千里，发殊胜心，登黄檗堂，求上品戒。且上品戒作么生受？以拂子击香案云：不是一番寒彻骨，怎得梅花扑鼻香？生康熙丙辰年七月念七日，寂乾隆癸亥年八月初四日，寿六十八。塔全身于黄檗大坝底。
派行如心，号镜庵，莆田林氏。礼福清白象庵雪嵩公为师，嗣壁立和尚法。主席黄檗，过灵石，偈云：苍霞亭入古丛林，俱胝当年住此岑。一指传来风愈远，九峰叠出昼常阴。芒鞋竹杖探名迹，萝迳松门款素心，最喜清溪春信好，桃花流水得相寻。退隐象庵，塔在庵后左边山麓。寂七月念六日。
派行真昂，本邑郑氏。依壁立和尚剃染，并承衣拂主席檗山。寂腊月念二日，塔全身纪游亭里大路上。
派行衍勤，福清王氏。幼从莆田西来寺纯证禅德脱白，嗣仲祺和尚法，主席黄檗。小桃源偈曰：灵源一悟在桃花，学种桃花兴不赊。若有渔郎来洞口，此间便是武陵家。寂二月念四日。
派行界晃，号万峰，莆田人，姓颜。礼邑之石泉寺若骥公脱白，秉为霖和尚戒，传壁立老人心印。乾隆辛酉，黄檗开戒：我有大妄语，对众频频举；佛法陷平人，不许去与取。拂子云：者个是佛耶？是法耶？汝诸人作么生？去者个，非佛耶？非法耶？汝诸人作么生？汝若去不得又取不得，汝现前若长若幼，岂不全身在里许，还有跳得出者么？若也跳得出，过在山僧，诸人无分；若也跳不出，过在诸人，山僧无分。且道总不恁么底人又作么生？少间于戒坛之上与诸人道破。下座。后退居旧隐，寿八十余。诞十月初三日，寂六月念四日。塔在石泉右边，坐丁向癸兼未丑。
派行了愚，号厚山，仙游人，姓蔡。丱岁从邑之龙华寺浚微和尚芟染，并承衣拂。乾隆癸亥八年八月初三日嗣席黄檗。冬至升座：开炉第三日，正是冬至节。一阳复来生，群阴尽消灭。梅蕊放南枝，帘栊绽玉屑。时时示当人，人胡不自瞥？须痛切，真秘诀，殷勤提出为君说。未肯说，笑欲绝，尘说刹说炽然说，直说竖说纵横说。任教说有百千言，总似眼中重着楔。喝一喝，下座。生康熙癸酉年十月初七日，寂乾隆癸未年十二月念五日卯时，世寿七十有一。塔在黄檗寺前吉祥峰后仑。
号积翠，莆田白塘李氏。四岁礼志昆公落䰂，传仲祺老人心印。乾隆戊辰年三月十二日嗣席黄檗。中秋上堂：拈来一片月轮秋，照彻阎浮百万州。满眼清光何所似？娟娟如水遍天流。复举：寒山子云：吾心似秋月，碧潭光皎洁；无物堪比伦，教我如何说？山僧今夜放出一轮秋月，独耀乾坤，光吞万象，皎洁无尘，岂中秋之月可比？虚明绝待，非照世之珠可伦。但要诸人高着眼睛，向此一轮秋月中跳得出。如或未然，今夜月明人尽望，不知秋思落谁家？以拄杖卓一卓，下座。结制上堂云：从来黄檗出良工，大冶宏开绍古风。猛火一团禁不住，直教烈焰亘天红。山僧今日开炉，有点铁成金之妙手，岂特银孩儿一锤打就，金弹子一火铸成？任是焦头烂额底汉，到这里便能令其见山是山，见水是水。则三藏十二部、千七百则葛藤，无不洞然了彻。且道怎么生是洞然了彻一句？遂喝一喝云：开炉不解甚肝肠，大地山河尽举扬。但爱诸人参得透，更无佛法可商量。除夕小参：年穷此夜欲如何，却笑北禅事太多。若解山僧分岁意，大家齐唱太平歌。所以道，一年三百六十日，今宵正是结交头。山僧也无奥妙理与汝商量，也无奇特句子与汝解会。秪藉此一盏青灯，数杯苦茗，与诸兄弟谈个守岁事情。虽然如是，且如何是守岁事情？遂顾示左右云：明年更有新条在，恼乱春风卒未休。诞康熙戊辰年四月念四日午时，寂乾隆壬申年三月初四日酉时，世寿六十有五，腊六十一。辛卯年葬嵩山祖塔，坐癸向丁。语录二卷、幻隐集一卷行世。
派行如深，雪华公徒，法嗣咸照瑞木和尚。乾隆壬申继席黄檗。腊八戒期上堂：法鼓初鸣，卿云蔼蔼，交集人天，雪山现在。瞿昙睹星，菩萨圆戒，妄想蠲除，不憎不爱。智慧庄严，无挂无碍，信解受持，终身顶戴。等闲踢倒须弥，照顾眉毛脸黛，参得面目本来，共入毗卢性海。卓拄杖，下座。后退居本邑福兴院旧隐。乾隆五月初五日示寂，塔在檗山纪游亭里大路墘。
派行如岗，莆田宋氏子。十岁依福清资福寺大照公剃染，秉石龙和尚戒，嗣大机老人衣拂。乾隆间主席黄檗，偈酬陈居士善：香台迟选胜，佳日记春秋。蜡屐寻前约，吟筒递远愁。神驰三岛鹤，梦醒六窗猴。即景皆成咏，奚须秉烛游？后退隐旧居。九月念四日入灭。
仙游林氏，传靡瑕和尚心印。乾隆丁丑继席黄檗。开戒上堂：向上一着，人人本具；匡宗一念，个个不无。所以山僧住高田，木食草衣，自遣居山逸兴。今住黄檗，匡徒领众，少酬出世平怀。若以提持个事，大似行人负重担，将过独木桥，恐教失脚。既得桥已过矣，自有一路坦平，东西南北任人所之。及乎到家之时，便称庆快。汝诸人昨日沙弥戒已受，今朝又进比邱，亦如行道之人从远地归，将邻家舍矣。但山僧尚有一宝未然举似，更待八日明星现时，对人天众前呈似诸人。然知此事且置，只知竿头进步一句作么生道？他家自有通霄路，不向如来行处行。
号莲隐，仙游谢氏。父仁升公，母李。十岁礼本邑大中三会寺肃安耆德剃度，受仲祺律师满分戒，嗣靡瑕和尚衣钵。乾隆庚辰二十五年三月初四日主席檗山。立两序执事，上堂：一水无以和羹，一木无以构室，一丝无以成文绣，一音无以谐琴瑟。况丛林大任，尤非一人之力，必藉昆仲同心，股肱辅弼。所以杨岐佐慈明，睦州扶黄檗，名显千秋，功流当日；法苑仪型，宗门矜式。诸大德须委悉，见义勇为，毋固毋必，显焕缁林，匡扶法席。马无千里漫追风，鹤有九皋凭展翼。寂乾隆十一月二十日，舍利塔造屏嶂峰麓。语录四卷行世。
莆田陆霞寺应佐耆德徒，并承心印。乾隆二十六年辛巳腊月嗣席黄檗。金莲寺用来韬翁扫福严费隐法祖塔，请上堂：巍巍宝藏翠崚嶒，济济儿孙绕塔前；百里到来伸祭扫，心香馥郁遍三千。遍三千，拜福严，祖印递传金莲阁，源流不紊一家禅。是以世尊拈华，迦叶破颜笑；达磨面壁，神光传心印。须遇这个人，方明这个事；要行者个事，还他者个人。秪如羯磨韬翁饮水知源，酬恩有自。不辞跋涉，登山报本一句作么生道？竖拂子云：鸳鸯枕上双痕泪，半是思君半恨君。
号庄龄，派行衍萱，莆田许氏。少聪悟异常，经偈过目不忘。福清应峰寺纯阳大德见而器之，年十九为之披剃。乾隆辛酉腊，得清亮和尚具足戒，承碧远老人心印。精持华严，寒暑弗辍。乾隆癸未主席檗山。启戒上堂：法昌搬罗汉围炉，人贫智短；灵云见桃花悟道，马瘦毛长。虽然各见一边，未色互相钝置。老僧今日开戒，不用如何若何，只要诸人着些精彩，稍迟疑，灼破头颅粉碎。秪如心不是佛，智不是道，剑去久矣方乃刻舟又作么生？不妨于三条椽下、七尺单前仔细摸索看。忽然摸着鼻孔，便知道不远人。喝一喝。后退居应峰旧隐。诞康熙庚午年七月念四日午时，寂乾隆辛卯年十月初五日酉时，世寿八十有一，腊六十二，全身塔黄檗下棋垄塔庵左畔。语录二卷，随大藏流通。
派行真盛，莆田苏氏，康熙壬辰年五月初一日辰时诞。十岁依福清江阴东岳寺智才公落䰂，从浚微律师完具，得智石老人衣拂。乾隆甲申年主席黄檗。腊八上堂：昔，周穆王癸未三年腊八是世尊成道之日，今乾隆甲申二十九年腊八是新菩萨圆戒之辰。人去二千余载，道传百有余代。世界总无殊异，佛法不分今古。清晨天柱峰头明星灿烂，与正觉山前昔日无异，若能见此了悟，奚必三秪炼性、百劫炼心？兹者人人登具足，个个入圆明。趁斯庆赞之期，与汝等同向大殿礼释尊如来，参究奇哉奇哉话头可也。以拄杖子引行。乙未退席于后坪，构西岩寺静住。丙午年八月念五日巳时入灭，世寿七十有五，腊六十五。塔全身黄檗环翠亭侧。
派行空锈，号鲁川，莆田林氏。生康熙戊戌年七月念三日。髫龄礼仙游龙华寺愧立禅德剃发，秉曾师祖朗纯老人戒并承心印。乾隆丙申四十一年三月十八日继席檗山。结制上堂：黄檗由来炉火烈，纯钢打就无顽铁。逗到于今法式微，规模套数尽虚设。忝住持，难补缺，诸人擂鼓请持纲，及此冬期制要结。伎能检点皆平常，没甚稀奇好秘诀。与君只约法三章，聊以循途而守辙。第一、日中粥二时，囫囵吞下须防咽；二章、夜里长连床，本有光明休扑灭；三者、山门殿里砖，行来行去踏无裂。九旬禁足好安居，二六时中惟结舌。长期短限总无关，秪要人人都打彻。寂乾隆辛丑年十二月念七日子时，塔在龙华宝幢山麓。
派行真祥，觉五其别字也。仙游县许天常公子，母丁氏。十龄从福清县福庐寺智闲导师落䰂。弱冠，依万福心然和尚毗尼法席，遍探律藏，遂禀具足戒。参海内宗匠六十余员，未彻底蕴。一日过赤㠌，停舟三十六㬵湖，值潮涨汹涌如雷从脚下震，大悟本来，遂有拄杖横挑海一杯句。克明老人见之，首肯，深为印证焉。乾隆丁酉，郡邑缙绅、本山耆宿敦请开法，却之者再。己亥入院，百废俱举。波旬云扰，镇之以定。疏经内翰孟讳超然请上堂，九禅客俱出问话，师以拄杖横按住。照成师问：如何是法华细绎一乘说？师云：穷子三车城外决。进云：如何是般若尊崇两足称？师云：梵王百部法中因。如何是法门舒掌楞伽语？师云：迥绝达摩文字。举进云：如何是方广惟心法界观？师云：秪从兜率内宫看。奕贤师问：如何是秘藏涅槃禅海重？师云：指南总得三经用。进云：如何是大乘金刚无所住？师云：天龙八部声闻惧。进云：如何是净名菩萨道场宽？师云：最上恒教十力翻。进云：如何是神通宝箧不思议？师云：日象三秪妙觉知。师问宏槃师：如何是华严云普眼菩萨欲见普贤不可得？问希椿师：如何是法华经云如来如实知见三界之相？问幻住师：如何是楞严经云吾不见时何不见吾不见之处？问定觉师：如何是圆觉经云一切障碍即究竟觉？问不愚师云：如何是般若经云满慈白佛观前义？众无对。普青师、惠严师绕法座一匝，振锡三声而退。乃云：离性离相，非异非同，无垢可磨，无尘可染。三糸净印，楷定疑关；八识真灯，照开闇室。渡迷津以宝筏，邀失路以金绳。空不自空，因性故空；有不自有，因心故有。至于六十二见行径，三十七品愿源，非五色之能盲，岂四维之可量？法华一乘之说，般若两足之称，方广法界之观，楞伽法门之语，及以涅槃之秘藏，净名之道场，宝箧之不思议，金刚之无所住，皆是汇百川为一滴，抟百药为一丸，融钗镏为一金，搅酥酪为一器。如坯经锻，似画得胶，从麻出油，从木出火，毋须拟议，宜细参寻。庚子仲夏晦前五日，议谢檗山事，谓众曰：明年此日能于庐峰相见乎？主事冈测。辛丑春杪，退居十笏轩静隐。五月二十日晨兴，沐浴、礼经、十号。饭毕书偈云：昨夜问龟哥，报道今朝吉。复留最后句掩龛云：五十六年与世呆缠，挨到者里一切了然聻。便封。载问等：日中未？答：正午。遂瞑目泥洹。时忽风云惨淡，禽鸟哀号，入那伽定，容色怡然，顶心犹温。世寿五十有六，坐四十七夏。塔于黄檗之下旗垄，首癸趾丁。语录四卷入藏。
派行继捷，仙游张氏。父宗定公，母刘。九岁依邑之九座寺文兴上人披剃，嗣而煌老人衣钵，从慧隆和尚纳具。乾隆辛丑嗣席黄檗。祈雨，上堂：陆地龟纹实可悲，万民望切在斯时。苍天急慰苍生意，鞭起青龙甘澍施。楠檀通上阙，圣眼鉴微私。遂焚香默念真言。复喝一喝云：摩斯急听真言敕，盆雨淋漓遍四维。上帝临民皆赤子，有求必应岂延迟？语录四卷行世。
派行真念，莆田姓刘。幼从福清松隐堂智白大德芟染，传晦谷和尚心印。乾隆辛丑嗣席黄檗，六月念四日示寂。全身葬于纪游亭大路上本师同塔。
派行通玺，号琢庵，师福清白象寺明玑大德。乾隆戊午从昙殷和尚圆戒，嗣传至导师衣钵。壬寅腊开法檗山。授戒上堂：开断际坛场，授婆离戒律，进步毗卢境界，游神华藏行门。削发披缁，明心见性；亲登般若，直证沙弥。诸人能明如是，即入萨婆若海，便跻阿那律门。祛忍土之迷尘，植秪园之胜果。翻三界为精舍，举十方作会源。斋刹海之圣贤，满恒沙之誓愿，得象王之回顾，等鹙子之神通。且道因斋庆赞一句作么生？举竖拂子云：解脱根尘无着迹，磨开心镜自分明。康熙己亥年五月初五日卯时诞，乾隆七月念六日巳时寂。塔舍利于本山马鞍岭。
派行慧鉴，仙游吴氏。父元畴公，母黄。十岁从邑之三会寺而煌公得度并传心印。乾隆癸卯嗣席黄檗。上堂：春风开竹户，夜雨滴花心；一一示西来意旨，明明阐格外玄音。天不言，四时行；地不言，万物生。祖翁留片地，的的得耘耕。除却无明草，灵苗自发荣；心王不妄动，六国罢行兵。卓拄杖云：寰中天子垂裳治，不动干戈见太平。语录四卷，随大藏流通。
派行真心，莆田朱氏。年二十七从福唐九龙寺智见大德祝发，秉智泉和尚戒，承珩玉律师心印。乾隆庚戌继席黄檗。启戒上堂：万法是心光，诸缘惟性智，本无迷悟人，只要今日志。所以千岩和尚道：参禅为第一，受戒为第二，福田为第三，梵行为第四。这四事，什么解得去也？菩提树下菩提长，般若光中般若根。卓拄杖，下座。生雍正甲辰年三月十四日子时，寂乾隆五月初九日。寿七十七，腊五十。塔千指庵右侧山麓。
派行广埒，福清林氏。年十三从邑之香城寺有珠禅德脱白，秉智泉律师戒，传智睦公心印。嘉庆丙辰腊月开法黄檗。启戒上堂：佛祖之道，仰之弥高，欲学心志，贵要坚牢。譬架楼台，先须基实，基若不实，总成百尺也是徒劳。汝等不远千里而来大戒，可谓至诚者矣。古云：一切有心者，皆得授佛戒。岂唯毗尼律部十支三聚而得受持，凡世出世间法种种诸因缘，无不可学而得成就。汝等既登宝坛，更须培增精进，积修妙果以报佛恩。寂嘉庆三月念二日，塔于塔庵右仑。
派行宏光，一庵其别号也，闽县林姓。父右武公，母吴氏，娠有年余，梦吞摩尼。诞乾隆乙亥年八月初八日，白衣重胞，襁褓鲜言笑。晬辰，适师祖慧满耆德分卫舍间，见如旧识，愉悦不已，遂为摩顶命名。龆龀，界泉导师携就妙音古刹削染。冠，依西岩律师纳具。令看无字，昕夕参究；质疑慧国老人，获臻阃奥，即承印可。五车三乘虽已了了，文龙义虎之称亦俱，不屑应就，乃遍游燕赵吴楚丛席讲肆，扣击毋倦。辛丑甲辰，迎銮江上，嵇、彭二中堂有无字尊者之目，延住越之招庆、豫之延庆。嘉庆丁巳主席万福，甲子开法崇圣。结制上堂：夫佛知见者，平等圆宗，妙明正觉，无生无灭，不去不来。扶桑国师竖底是两股火，又道山远祖搬底是一堆土块，紫云老人剩底是芦花柳絮麻线竹针。今日黄檗十字街前浑身泥水，擘开乂口等个人来。不管山河日月、草木昆虫、石头瓦砾、木杓笊篱、醢酱凫茈、肴膳衣服、猫头鳖鼻、驴脚龟毛，一并收拾，紧扎袋口，极力抛向香水海中，九旬淹杀，免得魔魅人家男女，大功德在。请首座宏敏公，上堂：辉今耀古胸襟，探宝珠于骊龙穴底；揭地掀天手段，解金铃于虓虎颔中。标榜人天，纪纲佛祖。倾湫破浪，直垂千尺丝纶；攫雾拏云，陡起一声霹雳。全生全杀，照用历然；有卷有舒，主宾焕尔。扶勷讲席，辅建宗猷。共竖光明幢，齐通正法眼。羽翼功成，藉大鲲之变化；爪牙力扩，昭元豹之文章。欲要得人，须凭知事。良久，顾大众云：正与么时，且道与上来说话相去多少？如若不会，问取堂中第一座。端午上堂：节届中天，时当日午。郁垒神荼，门前耳语。驾起蒲龙，招来艾虎。拈须弥槌，击盐官鼓。打神山锣，撒极乐土。唱德山歌，起道吾舞，举赵州无，谈云门普。海藏龙宫，天堂地府。摩啰摩啰，苏噜苏噜。拍禅床云：赤口白舌悉消除，朱雀黄幡皆伏俯；千妖万怪永潜踪，百毒五氲齐服肚。喝一喝。辛酉再退本山席，狮庵静住，续修五灯全书。省垣绅衿延就雪峰崇圣道场结制，阅数期，退隐侯官妙音。丁卯又住万福，辑修寺志。造寿塔环翠亭侧。语录游戏三昧集十卷行世。
派行智钰，号卓峰，福唐陈氏。九岁礼邑之香城寺承坅导师得度，从道林和尚纳具，得了情律师印可。嘉庆丁巳嗣席檗山。上堂：心本无心，心即不可说之心，而心不生。法本无法，法即不可说之法，而法不灭。不灭不生，独露常存；明如日月，净若冰霜。荡荡廓周沙界，历历遍满十方。在圣不增一丝毫，在凡不减一丝毫。正是金刚不坏宝戒、佛性本有之根源。大众还会么？但得一番摩炼净，当台宝镜绝纤尘。卓拄杖，下座。戒录序云：尝闻之师曰：经者常也，是为人所常行之法，心印之传皆由于此。其意旨幽元，难以言罄。所望解之者，剀切详明，俾阶前顽石闻之亦能点头，则雪山面目始得其真。奈余无宿慧，幼年剃发，愚昧不明。如诵笤帚者，每诵笤而遗帚，诵帚而遗笤。但恐迄用无成，是以力持不已。近承阖邑绅衿、本寺耆宿谬推承乏。一经未谙，半偈无闻。仅遵不二法门，体如来之真心，愍众生之妄想。指遗珠于髺上，云珠即在此；引穷子以归路，曰此即尔家。亦何必旁征远引，歧途之外又遇歧途，丝染之中复遭丝染；至于似是而非，亡羊不返，日见差池。今者三藏之经博而难窥，一字之师约犹可守，唯是自以不知是知，知之若此；亦以无说为说，说也何如？尔等悉意皈依、倾心受具，谛听余言：自兹以后，当求实行，勿务浮华。如此之外更无余法。善护念、善付嘱，勉之！勉之！无复饶舌。诞乾隆乙丑年五月念五日，寂嘉庆十一年十一月十五日巳时。塔全身马鞍岭。
派行通春，号初庵，莆田林氏。九岁依福唐黄檗慧实大德芟染，从慧隆和尚纳具，慧恭导师传以衣拂。嘉庆戊午梅月，本山开戒上堂：灵机奋迅，妙用纵横。栗棘蓬要汝生吞，黑竹篦忽然焕彩。锯鬼角于泥牛顶上，拔龟毛于石虎腰边。最初末后一齐撒向搕堆头、吉祥峰下。然虽如是，且道今日直进比邱具戒一句作么生？无边垢尽烦恼除，翻身便作真狮吼。下座。佛诞升座：风不凉，日不，软非绵，硬非铁；呼龙为鱼，证龟作鳖；指天指地称尊，磕底头破脑裂，如麻似粟。狠儿孙一棒打杀，除妖孽。除妖孽，没交涉。蓦顾大众云：䭾喃军茶利阿逸多室哩曳佉呬。采菽氏、大龟氏、鹙子、马鸣、豆薮婆诸大如来菩萨，齐向山僧拄杖子头上㝗挻扔，称冤叫屈，吅昍昍，为汝诸人演说心地戒法去也。曳拄杖下座。诞乾隆乙丑年五月初七日，嘉庆辛酉年十一月初八日说偈泥洹。塔于下棋垄。
派行如昙，仙游郭氏。生雍正甲寅年八月念七日亥时。十一岁邑之灵山寺璨玉耆德为之芟染，秉吾山石英和尚戒，传恢立大师衣拂。嘉庆辛未嗣席黄檗。佛成道日上堂：今日世尊成道，天气恁么温和，大地无霜无雪，幽情惬我禅那，如宝中选其至宝，金内拣厥真金。呈拂子云：兹乃如来成道佳晨，正衲子倾心之际，惹得古今天下诸善知识，莫不慌慌忙忙、抖抖擞擞，各立境界，别转家风。竖起拂子云：万象渐春，梅花迟与早，直证如来禅，心明是至宝。大众仍向殿中伸拜意聻，依旧有条只攀条，切莫两相来钝置。下座，以拄杖引行，登殿拈香。山居偈云：林泉受用爱斯居，处世漫漫岂独余？李愿频耽盘谷墅，王维深结辋川庐。竹松环绕青苍映，春夏相交冷暖如。一息顿消灰百念，波波挈挈总皆虚。摘茶偈：含春紫荚倍鲜妍，一发清香挹晓烟。十指轻沾云外露，拈来活对赵州禅。
派行通馨，兰圃其别字也，莆田陈氏。乾隆己巳年三月十四日卯时诞。十岁，福清应峰寺慧海耆德为之脱白。弱冠，得慧隆导师满分戒。历证元猷，勤参讲席。检讨三车秘录，灌慧蕊以恒春；搜罗九部微言，剪智灯而不夜。嗣承玉融慧玑老人法。道光四年腊月启戒本山云：菩提萨埵悉利莎诃。戒月圆明，炳临刹土；法云缥缈，弥布山河。定水璇流，千寻莹彻；灵山宝塔，一座巍峨。帘卷半林花雨，麈摇万壑松涛。经卷蒲团六时风动，门捶拍扳一曲云和。率性穷源明萨婆若，观心面壁证那由他。宝律坚修阿鞞跋致，金刚不坏波罗密多。祇如归家稳坐一句作么道？声声舍那，念念弥陀。行也弥陀，住也弥陀，百千三昧乐娑婆。毕生菩萨摩诃萨，天上人间唱哩罗。喝一喝，下座。五年十二月退隐旧山。丙戌四月念六日酉刻说偈曰：七十年来有八年，蒲团坐破不知禅。今朝若问归何处，大地虚空自坦然。遂泥洹而寂。世寿七十有八，腊六十有八。语录二卷。
盖佛之示现，咸以三乘正法而利群机；涅槃之后，皆以宝塔而藏舍利。凡一瞻一礼，亟成佛道，故象教之设，讵可少哉？曰佛塔，菩萨塔，罗汉塔，声闻塔，祖师塔，各有层级等差。惟海会耆宿诸塔，垒石而成，则曰卯塔。每见水潦鹤之徒，一时福缘凑合，妄造层级，以混佛祖，未免为识者哂，其僭窃可知矣。本山附近诸塔，皆非祖塔。独鸿休、大休二高僧未详法嗣，而其塔湮没无存。於戏！毁之没之，其罪福又何如也？仅崇祯辛巳岁造本山说法费和尚寿塔一座，系临济正传三十一世，乃兹山祖塔之始。大丈夫足下具眼，或瞻或礼，岂可不辨缁素也哉？
旧传在天柱峰。昔人有赞云：日出栽松，日入宴寂。至今山中，郁郁密密。白刃春风，了无尘迹。山云海月两忘形，千古寒潭照虚室。所载高僧传，今遍览无踪。或年代深远，为土所平，不可知也。师亦赞云：不爽宿债，端坐青松；头临白刃，如斩春风。咦！七粒莹然挥不破，至今洞壑玲珑。
旧传在幢幡峰西。前有塔院，基址颇钜。石柱数条，石人望柱各二，列于甬道。为国初所赐葬者，今亦无迹。万历间，山邻欲图为坟，寺僧彻夜以石砌之，名为大休墓。次日，谋者乃息。师赞之曰：兴隆家国妙在休心龙云际会辊芥投针茎草不拈兮建刹已竟一叶未落兮满地黄金在桑池园中仑。塔禁五亩，前里长陈大绶册据。
在雪堂塔右。
在雪堂塔左。
在雪堂塔前。为山邻所废，今仅存三塔一列，俱名双池园。师有感云：三塔魂消愁砥柱，双池水涸待金汤。
在下棋垄宅左。
在藤庵塔左，亦为山邻所废。辛卯春重修，改名曰上善塔。
在吉祥峰下。
在熨斗山万松庵之后。甲申冬，玄密禅师附葬于此。其余诸塔附寺左右，历代住僧瘗焉。天柱峰下、寿塔之上，有塔四座，曰：正觉、慈觉、山堂、垾海。癸未岁，乃合为一，勒石以便祭扫。又方丈右塔二座，一荆岩，一失名。又寺左山一带塔三座，曰纯极，曰总庵，一失名。
在四潭之上。建自天启壬戌仲冬，坐辛向乙。发祖自大帽，踊跃而下，突起宝峰。中抽嫩枝数节，后方结穴。紫薇、屏幛辅于左，五云、报雨弼于右。狮子驯伏其前，宝盖辉煌于后。仓库叠叠，朝案重重；灵渊钟气，狮象临门。赐紫老人任之不亦宜乎？
在旧轮藏之后。建自崇祯辛巳孟夏。发脉由罗汉峰转天柱，巍峨而下，坐亥向巳。群峦环绕，龙虎重交。前案卓立，后峰插汉。诚天然一座福地也。偈曰：含冤未雪久成胎，活捉空王特地埋。不是渠侬夸好手，都缘帮恶劈头来。
在松隐堂。
在海会塔左侧。
在梅福庵右仑。
在熨斗佛座峰右田垄中仑。
在塔庵公妈塔边右仑。
在三塔中圹。
在纪游亭右边路上。
在三塔右仑。
在大坝底。
在纪游亭右边大路上。
在吉祥峰后边左仑。
在纪游亭里右边大路墘。
在屏障峰麓路上。
在塔庵左侧。
在环翠亭右仑。
在环翠亭左仑。
在头亭里晦谷和尚同塔。
在寺前右侧马鞍岭。
在三塔左仑。
在环翠亭左畔。
在寺前右侧马鞍岭。
在三塔右仑。
在下棋垄桑池园雪堂塔左。原系藤庵晖、蒙庵达、坦翁参、妙湛诸禅师窣堵，久为山邻废坏。康熙间重修，四舍利合瘗中圹，为历代尊宿塔。左圹为诸方耆德，右圹为本山勤旧，皆垒石成之，总名三塔。
在寺龙臂前仑。丙子冬，僧良聪重修。塔中题淳熙间禅师归寂，有猿鹿悲鸣，群鸟献花之句。丁亥岁，常熙耆旧捐资，重修局面，严振规模，壮海会之大观，收群峰之嘉气。请师说偈，偈曰：翠竹林中无缝塔，百千舍利现其中。大悲同体虽非别，殊胜庄严在尔躬。
在熨斗山万松庵之左。辛巳夏，诸耆旧同本山和尚，共捐衣资三十金，以充常住葬诸佛母，名曰报恩。有碑一座。庵中祀牌位，春秋祭扫，用昭报本之道。偈曰：人生大本重丘山，未报劬劳暗泪潸。忽悟万灵共一体，双亲顿证刹那间。
盖闻知贤者难，择贤者不易；而其护贤者，又难于知择也，而况永护教外别传之正法乎！然则能知而不能择，则所知奚益焉？能择而不能护，则所择又奚益焉？若惟能护而不能知择，纵然幻起琳宫绀殿，遍满娑婆，群居劳侣百千万指，成魔外法徒益其劳，曷有补于正法护乎？所谓知、择、护三者缺一不可也。三者全备，则兹山也，灵鹫也，千古俨然一会，与金汤正眼并传永久而无穷者矣。
黄檗为宇内名山，梁江淹尝有题咏，如阳岫飞鸾彩，阴溪喷龙泉。鸟鸣丹壁上，猿啸清虚间。人传诵之。寺宇宏丽，高僧辈出，自唐以来，称大道场。嘉靖间，毁于野火。僧正圆募缘小院于旧址之后，复重茧走京师请藏，竟无由达。淹留八年，卒死长安中，人莫不哀怜之。其孙兴慈、兴寿等欲成其志，时余在政地，日来祈恳，余亦不能为力也。甲寅秋，皇上以圣母升遐，思慕不置，广为祈福。择名山古刹分置藏经，海内共六处，而黄檗在其中。命中官王举赍送，给内府金钱三百两为路费，赐敕俾住僧守护。余告中贵之掌司礼者：此荒山梵宇久废，不足以烦中使者，不如使僧自赍之为便。司礼云：此圣上孝诚至念，且欲使人观彼中山川形胜，谁敢阻之？余时已得请归田，遂先行。中贵行至淮，为盗所劫，尽亡其金，困苦不支。赖浙中丞刘公给以邮符，乃克致命卒事而归。夫兹山自开辟至今，不知更几千万年，始得圣天子被之宠灵，不难遣中使、发帑金，跋涉万里而来。煌煌帝命，熀耀于重岩深谷之中。父老儿童莫不奔走聚观，以为旷古盛事。微独山灵之幸，亦吾乡里之光也。而祇林鹿苑鞠为蒿莱，贝叶琅函珍藏无所；委君命于草莽，宁非吾邦人之过欤？或者谓：佛教荒唐，儒者所辟，不宜崇奉。不知宇宙间既有此一种道理，自不可废。以高皇帝之神圣，犹存其说。余在留都，见其刹名田遍满畿甸，皆高皇帝所给赐也。黄檗之为道场已数千年，重以今天子之命，可不恭乎？而正圆以区区一老衲，欲行其志，虽死不悔。其孙卒能成之，亦足见彼教之有人。而天下事苟有必为之志，天亦为动，无终格者。顾寺宇之兴，非独力所能就；余谨书此，以告于四方之善信，知发心乐助者，必多扬宠命而答山灵。将此举聊尽臣子之道，其福田因果，彼三藏中彰明较著，不待余为赘矣。
昔世尊以正法眼藏嘱付迦叶、阿难，副贰传化，母令断绝。迨至五家分唱，而宗风遍满十方矣。然黄檗犹有不道无禅，祇是无师之叹，何哉？当时临济小厮独得大机之用，惯捋虎须，尽令而行，大地人亡锋结舌。去黄檗，记以吾宗到汝，大兴于世。虽因缘之相会，亦作用之迥殊也。厥后英灵迭起，个个如狮子儿；山鬼野狐望风奔遁，遂使正法眼藏绵历至今，识者所以服师传之妙也。曹洞纲宗拣魔辨异，其大旨略与临济同，故法道之行与临济相终始。然自大阳之后，投子继之，则曹洞亦分源于临济矣。昔人谓合五百年而别，别五百年而合，倘亦有然者乎？乃自宋季以历我明，代有英杰，而残编断简湮没于荒榛败草之中，后世儿孙欲识名姓而不可得，悲夫！庐岳忞公，乃天童大师高弟也，广搜碑传，叙次成编。其自灵山以至曹溪，则已历三十三世矣。复自曹溪之下，以至禹门，则又历三十三世矣。前后相承，若合符节。而天童继起于其间，则代兴者政未艾也。天童操一条白棒，勘验诸方，佛来祖来劈脊便棒。纵有神通妙用，无处藏身。临济一宗大兴于世，奇哉！始余承事寿昌，咨决最久，然犹恨离师太早，未尽其长。及再侍大师于天童，观其机用，而后叹临济之尚存也。乃寿昌尝为余言：老僧五十岁行脚，印法瑞峰，第未详瑞峰之为谁子耳。余阅禅灯世谱，瑞峰原与禹门同师，则寿昌固临济之嫡血骨也。其嗣廪山而嗣曹洞，实与投子之事相符。日月光明，并行不悖，故世尊所嘱副贰传化，毋令断绝于方来哉。
达磨受西天般若多罗密印，六传而至曹溪。曹溪之后分为二枝，而临济之儿孙独盛。临济之后又分为二枝，而杨岐之儿孙独盛。盖监寺受慈明之遥记，与黄檗之记临济正同，故禅道独为天下冠。今之所传临济派者，则皆系于圆悟勤之子虎丘隆者也。虎丘之子天童华知见高迈，大慧尝作偈特称之。天童华传天童杰，杰传破庵先，先传无准范，范传雪岩钦，钦传高峰妙，妙传中峰本，本传千岩长，长传万峰蔚，蔚传宝藏持，持传东明旵，旵传海舟慈，慈传宝峰瑄，瑄传天奇瑞，瑞传绝学聪，聪传月心宝，宝传禹门传，禹门嫡子是为今天童圆悟大师。大师之望前圆悟勤公凡二十世，其望临济则三十世，而望达磨则四十世也。天童居大海之东，山川环拥，当年之坐道场说法者八十余员，大率皆临济之裔也。庚午之春，余在武林僧舍独见大师语录一编，始知临济宗风至今未坠。修书致敬，请师说法太白山中，即天童华禅师故址也。棒喝交驰，学者无开口处；莫不望风而靡，以为临济再来也。大师操履严峻，有古尊宿之风。行解相应，与末世之狂禅迥别。余尝睹其用处，纵夺自由，每吐一言，盖天盖地，其所从来者异矣！应般若多罗之谶，而中兴临济之道于今时。正令全提，坐断十方世界，至矣哉！
达磨西来，直指人心见性，谓之教外别传。翻尽四十九年葛藤，独拈花一则，锯解不破，斧劈不开。曷为密云老人语录，缁素尺一奉之、夷夏圭璋拱之？盖古尊宿当阳提令，各擅胜场，有如龙吟虎啸，有如电闪雷轰，有如千仞凤翔，有如百川鲸吸；有时孤松岳立，有时万派声销。非不旗鼓一代、俎豆千秋，总不如老人嚗嚗论实，单单据本，不铺文彩，不通意解，直下剿绝窠臼，断人命根。或与当头掴拦胸搊，或与蓦面唾劈脊搂。觌体提持，未尝有一法与人。每居恒示璧：伊问讯时我低头，伊礼拜时我合掌，半斤还八两，二五得一十。彼自无疮，勿伤之耳！老人出世晚年，多利人广。自禹门至天童，返通玄，踞座六大刹，金粟称最盛。金粟为余舍身命处，余侍金粟凡七阅春秋。迨冬制，有放出一群猛虎句，喜可知已！云礽法裔如林如薮，振济宗者，皆出自金粟。即今费隐和尚继席弘扬，不改父道，宗门仰之，金粟其薪传地也。盖老人极慈悲是极恶辣。极恶辣是极慈悲，杖头所指，十方猊象航海梯山；才动齿牙，遐迩兢怖。则谓是老人语录，老人何有哉？费和尚重加考定，法今垂后。命璧堇较仇，因叙述如此。绝不敢作绮语攒簇，虽然涂污不少。
昔世尊以正法眼藏付嘱迦叶，祖祖相承，以至五家分唱，大阐宗风。乃后之继起者，既定其宗派，又审其师承，源流本末，毫不紊淆，不啻如世之谱牒也者，非过虑也。盖以心传心之事，非宗派分明、师承亲的，则山鬼伎俩，野狐机锋，于以夺朱乱雅，其害有不可胜言者。然在今日且不免焉！他不具论，即如号称出世者，有一辈徒炫宗门，不明支派，厚颜冒托，谬曰为人；诘其根源，曾无凭据。举世被其诳惑，流祸无穷，是宗派不明之弊也。宗派明矣，而离师太早，陶炼未纯，犹有不循本分，节外生枝，簧鼓后学，以致本师从新救正。嗟乎！师承之印证未至于亲切之地，讵可卤莽以出世也哉？五家宗旨，惟临济独得大机之用，而后嗣如狮如象，迥出常途。故临济一宗流传今日，不与他宗同其断绝，宗派之独高天下也如此。至天童老人，纯以棒喝接人，临济宗旨又大显于世，岂非佛祖付嘱，为人天之模范乎？费隐大师舍离狂伪，独觅真宗。自天童老人付法之后，服勤有年，龙天推出，惟以实证的切一着子接人。故其语录开大知见、具大作略，全提正令、煆炼人天，临济宗旨重光再振。其于天童老人，盖副贰传化者欤！然则今来真实趋向宗门者，舍临济其又奚适哉？抑今来真实趋向临济者，舍天童老人法嗣如费隐大师，其又奚适哉？
人有杰，地有灵，交重也，亦交待也。重然后因缘着，待然后时节显。时哉！时哉！跂足引领，日几几于寂灭灰冷之场，几何岁月而其人乃一旦起乘之，岂偶哉？吾读黄檗隐大师语录，而知人地与时之合之非易也。断际已前，固有黄檗，而名未着。断际着黄檗名，又以其名名所居，于是一黄檗现多黄檗；而开堂说法者，非绛节之麓也。嗣居声实并茂者不乏，历千余年，又非断际之传也。今天童老人暨费大师，父子接踵迭兴，断际之道乃始大阐。而隐大师继之，堂构再新，黑白奔凑，缵祖父之绪，于断际有光。盖绛节之麓，山君树神以及万灵八部，县望已久，始有今日殊胜耳。地耶？人耶？时耶？三者缺一，则胜亦不殊。因缘会合在今日，其致之岂自今日始？兹语录具在，大都扫除知解，直示根源，如吹毛之剑，点雪之炉；而又句意俱到，如摩尼珠随现五色。自非牢关稳密、路途坦平，踞佛祖顶、翻衲僧巴鼻，安有如是辉天鉴地、活捉纵横也哉？呜呼！断际以雄峰为父，以滹沱为子，故能掀揭宇宙，久而益昌。今大师父子祖孙媲美前哲，而又当时阐化，消息互通；更不待重加寻绎，始知胡乱后不曾少盐酱也！此岂独一时一地为希有哉？屈指古今，丁斯盛者，盖不数数。源远流长，吾于斯录见之矣！
金粟费隐老人，为临济三十一传，起未坠之绪，续方焰之辉。十余年来说法为人，纯用本分钳锤，不落玄妙窠臼，单传直指之道乃大著于天下。后之接武者，虽未可限量，然而承绍其宗，敷扬开廓，使单传直指之道益显于天下，盖亦难其人矣。隐元禅师首入老人之室，即觌体承当，全身担荷，扫去支离，绝无依倚。室中得人，师为翘楚矣。玄生上人一日持师开堂语录示余，余受而读之，见其机用宏达，语句渊玄，腾踏当机，掀翻义路，总从正脉中发扬展拓。所谓单传直指之道益显者，当于师是赖，岂复有殊绝难继之叹哉？玄生上人以余推重于师也，遂嘱余序。余闻称人之善者，必本其父师，德厚之至也；矧余亦出老人之门，忝师之昆季者乎？故取兹义而述之，使世之向斯道者，知师为老人之嫡子，且识予言之非佞也。是为序。
余尝读费隐老人语录，宗风远振，上以接临济之绪，下以开末法之光，真传灯正派而慧日亘天者。余服膺久之，始知为天童高足，宜其声实之并茂也。今隐元禅师又为费老人高足，法眼洞明，机锋猛烈，一门而三阐宗旨，树帜禅关，诚古今法宝中希觏者。飞锡闽，首登黄檗，开堂说法，普照人天。而善信之皈依谛听者，不啻龙象纷驰，凤麟毕集。余按黄檗，闽山也；祖师，闽产也。昔以黄檗著名，至今犹令人溯源向往，其为闽地增重可知。忆无异大师以父子而卓锡涌泉，今隐元禅师复以父子而贲止黄檗；其思所以阐发宗风、抑扬三昧者，匪一朝夕，其为闽增重益可知也。今读隐元禅师机语，迥脱常情，顿超物表，若以心传心，以水印水。所谓佛光朗鉴、智炬同辉，于兹益信。不特断际之统绪昭明，其单提直指之义，火传薪积，隐师之功又曷可少乎？余乡龙泉禅林，自百丈著名后，寥寥其人。今隐师栖真于斯，宗门丕畅。余亦将隐矣，行亲炙玄光，饱聆宏论，以游于方之外；偕石点头，未既也。谨题数语以皈之。
龙泉寺距余家二里许，古大唐中百丈祖师所建。祖，余乡产也。参江西马大师得法后，隐于洪州百丈山，阐单传直指之宗，制禅席清规之训。师于天下而法于万世，黄檗运大师实嗣承焉。至我朝有四明太白山天童密老人，复阐是宗，传之金粟费和尚。而隐元禅师则金粟入室首座也，接派开堂于闽越吴浙之邦。居恒喜慕百丈家风，欲惠贲龙泉。春初，寺主印虚上人出禅师语录示余，余心异之，遂佥柬往浙迎至。挹其丰仪道范，固有觌面全彰者；及再聆棒喝，则又摽指见月，言下了义，环座观听者无不豁然领略斯旨也。历夏秋说法之暇，穿洞垣，辟小筑，超超玄胜，游其上者咸刮目道风真趣。既复出龙泉语录，余得而读之，觉当机直达，一指万彰。如日丽空，幽暗毕耀；如霆破睡，聋瞆尽惺。俾单传直指之宗愈益着明于世。斯真百丈重兴，黄檗复出，岂独为天童贤孙、金粟肖子而已哉？余友陈君讳永武者，亦读是录而赞之曰：雪里阳春点石泉，龙归钵隐混元天。相逢谩说封侯梦，且向山中听法禅。余有感，因并录之为序。
临济一宗，古今烜赫，不惟嗣者难其人，而授者尤不易其人也。非吹毛快刃，不能斩固执之命根；非镕矿纯金，不能范圣凡之面孔。苟握柄弗圆，徒击涂毒之鼓，以求佛种不断，讵可得乎？万一有似是而非者起而承之，是不断之断也。乌乎！可黄檗自断际以后，几若线矣。历千余年始有密云、费隐二老人登其堂、发其藏，提出无孔锤，轰轰烈烈，杀活纵横；起风雷之令，掣电卷之机，庶滹沱正脉流通万古。使无根乱统、野狐精魅无地逃窜矣。幸有隐元禅师继起斯宗，中兴黄檗，拈花微笑，一会俨然。筵无退席之侣，阁有弹指之童；鸟道非玄，空山奚寂？余私心向慕固已久矣。中秋涉胜仙溪，因为顶礼香潭。探其胸怀，尼犍波旬而不拒；阅其语录，镜花水月以同圆。盖惟自悟无言，故能扫人有言；亦惟不袭陈语，故能破人呓语。墨痕皆棒，印水无泥。昔日之风雷，欲借今朝之鳞甲自威。顶髺一珠，三世环弄。无老少之嫌，无似是之间，断臂以来，未有盛于斯也。窃怪后代儿孙不丈夫，承虚接响太狼藉；或狂或狷或馍糊，愈扫愈多愈不息。余读斯语，知老和尚日在场眉中，久已息于踵矣。请问狂者狷者，试味斯录以为何如？
隐元禅师：云涛集序诗有近于禅而不可以禅名，禅有寓于诗而不可以诗名也。余读晋惠远诸公诗，爱其诗而不着于禅也；阅古诸名宿偈，爱其禅而不屑于诗也。虽然，此犹分言之也；独不有亦禅亦诗、非禅非诗者乎？黄檗隐元和尚，今之断际也；中秋游我仙邑，从游如云，瞻礼如岳。余惭非裴居士，曷敢谬附唱和？缘阅其语录，观之触机纵横、批窾挥洒，已知老和尚胸中磊落，品调不凡也。嗣是门下高足果以云涛集示余，展卷微吟，云涛满眼。夫云触于石，大则为雨为霖；涛怒于海，小则为松为茶。云有影而无声，涛有声而无影；大小有无各相变幻，取以名集。又知和尚不自谓诗也，盖云见为云则无声，云不见为云则有声矣；涛闻为涛则无影，涛不闻为涛则有影矣。谓涛非云也可，谓涛亦云也可；谓云非涛也可，谓云亦涛也可。声影皆尘，见闻胥幻。云涛自有诗，诗自有云涛。诸人无以眼耳求之，则云涛之诗甫变幻于方寸，即遍覆于三千大千矣。余且不得以禅名，又安得以诗名？惟顶礼唱叹而为之序。
夫山之峭壁奇崖，未必高也；水之狂湍奔急，未必深也。非不高深，而高深可测也。大抵至平至浅之中，一涉至人举止，随其可喜可怒、可惊可愕、可杀可活、可经可权，放之神鬼莫测，收之古今无迹；圣勿辨也，凡勿殊也，内勿移也，外勿混也。诗之一道，至今日失统极矣。辞客骋其赋情，缁流耽于虚寂；渊源一错，径路尽差。亦犹宗门丧其指归，入于魔祟虽终日登坛论说直是盲引群盲蹈于火坑所必不免耳隐大师为天人标榜，接曹溪之嫡派，振临济之正宗。沙界三千，莫不知有黄檗老人也，夫奚藉于诗？奚藉于诗传不传？黄檗老人，何待其取材于晋魏乎？其袭貌于宋唐乎？冲口所发，满纸皆珍；应手所指，点头是石。则凡日也月也，山也川也，草也木也，禽也鱼也，花也鸟也，述不尽述，触不胜触；总是绿衣苍狗，寒泉怒瀑，变幻离奇，舒卷无际。和尚自谓是诗也！非诗耶？嵋非诗人也，非禅人也，非知诗知禅也。拜读宗语，示列法座，炎想悉捐，清虚徐来。真觉十二峰葱葱隆隆，包罗万有，而诗特其一班耳。自今愿披发入山，请从沙弥后，捧砚濡墨，供黄檗老人诗囊一抹。
黄檗净业名区，宗风丕振，法雨洪沾，代有跏趺掩关，时或宣朗提揭。雾卷崖青，云移松秀，结半日僧缘，坐卧惟闻天籁耳。可怪鄙人好争，不第争于人也，直与神争。山水竹木，然踞之，不大可异哉？夫一声清磬，半夜蒲团，全赖此耸霄插汉者，壮丽观瞻，护培形胜。而维摩不能保其屏嶂，山灵不能守其郁葱，为问本山护法，亦惴惴暴客耶？佛法广大，一任天高鸟飞；密谛因缘，且看水落石出。试正告之曰：雁过长空，影落寒水。大地原无实相，普天下黑漆汉。尽登光明觉路可也。
都会名胜之区，凡古道场及净业好修者，例得标表，蠲免其租役。良以攘攘世界中，稍存净业片地，风美为多也；况正法眼藏、祖印灯传如黄檗禅林者乎！而闽中寺租，不惟蠲恩特少，且往往受科派，强蚀之苦倍甚，此谁之责？余不免逡巡愧怀矣！维山有灵，不思培成善业，而徒挟私任诈，以越牟为利，岂遂懵于天道并蔑王章乎？其著籍法守焉可也。
黄檗，名山也。寺，亦天下名寺。创于唐，盛于宋，浸衰于元。其重创则明初大休禅师也。时吉祖心鉴公与师道企志合，捐资数万，运海而至，复成巨观。基址栋宇，视前较为宏拓。前后百余亩香灯田，皆吾祖恢图，三岁儿童咸克道之。迄壬戌倭变，则劫为之也。迨后近邻霸吞，产空僧遁，是则人鬼为帝也。夫劫值则废，既过仍兴，此天道往复恒数，无足深怪。独至人鬼为帝，认一时之沤花为万世之基业，既久假而不归。以禅门苦空，欲与豺狼角斗，反所侵地，能乎？不能乎？甲寅岁，中天禅师不惮跋涉，叩请藏经，制曰：可。时主持则有相国叶公，执法呵护则有邑侯汪公，协力董成则有附邻林氏并善信诸君子。适隐元禅师又自金粟归，主席斯山，上宇下殿，渐次恢辟。所云往复恒数，于斯可见矣。吉上京谒选过拜，固窃喜祖绪藉以不朽。因阅册细咨山前后旧址，所复仅三之一，十二峰尚失其二，香灯田被夺尚十有八九，心又甚痛之。嗟乎！予寺以有而克有，尝闻之矣；未闻夺寺之有而永克有者也。夫圣天子赐藏之所，可终干没乎？诸禅师暨吾祖之英灵，竟遂冥冥乎？窃恐人鬼为帝，亦将与劫同尽，为往复之恒而已。谨志之俟后。
福清有名胜二：一为灵石，一为黄檗。两寺相距，循山麓而行约有数十里，而其中实隔一峰。石磴巉岩，草树蒙密，非樵踪弗至焉。余以癸未夏五视事兹土，便道下乡。先诣灵石，次即至黄檗，寺各有田而皆质于人。遣吏诇之，民皆归其田于寺，不取偿一钱。寺俱倾圮，黄檗尤甚。灵石僧以募缘䟽请，余诺而许之。未岁，黄檗僧亦以募缘䟽请。盖寺宇视灵石为多，工用且钜，僧非得已者。夫二氏之教，儒者弗尚，然地有名胜，相传数百年，一旦视其颓败，不一整理，亦守土者之责。四方君子，谅有同志，相与输金购材成之。俾两山巍焕相望，钟鼓相闻，衲衣梵呗之修，与曩时相接。起邑之人登中峰而望之，相与话长吏兴废之心、质家还田之举，与大众布施之盛。其为胜事，亦可附名山于不朽矣。是为䟽。
玉融，余梓里也，其间名胜道场，而郭庐为最。余往岁籍，尝至其地，见夫幽崖奇谷，别有洞天。古之达官游客勒诗纪胜者，山无虚石。何先正之作曰：入门奇石各谽谺，公与嘉名种种夸。我看总来无一似，福庐大地出莲花。曲尽形容，可以见其大概矣。主持山门，代有高僧。近若上人国翁禅师者，了彻玄机，其火候之到如梅子熟。而且酷嗜儒学，与乡之缙绅先生缔莲社交游，余族侄明经时隆君与焉。予闻其事，神为之往。每期宦游之暇，得以再至其地也。兹值孟秋之谷，乃上人五秩诞辰，文人学士与释之善诗者，各拈韵赓歌。族侄问序于予。余虽未与谋面，然忆郭庐名胜，先正何公大地莲花之句，以及上人业释崇儒，追远公高躅；人以地重，地以人益重，亦奚能无言哉？至支繁派远，则里闬所详悉矣，余不赘。
恭维暹翁大师，见过桃花，浑身是眼；趯翻本，觌面逢源。峭履肩筇，任情独往；打包顶笠，发足遐参。寻常气宇如玉，屏绝胎垣诸怪。斫脚胫，恢张大用；卖心肝，直揭元猷。曲录夐登，星驰电卷；芬陀偶捻，石破天惊。夺鼓搀旗，拦腮一掌；张弓架箭，劈面三拳。疋马单枪，纵横真入；词宗武库，错落交辉。分狮象于机前，验龙蛇于棒下。虽饱参上士，不敢以正眼规；矧劣解宗徒，何能以凡情测？乃至膛题卍字，法界全提，目瞬文，精筌密阐。金针暗度，玉线潜穿，离相离名，彻骨彻髓。串过世间佛巴鼻，坐断天下人舌头。超劫外真诠，越声前妙解。顿令须弥倒卓，渤全枯。逼塞虚空，罩笼今古。万灵莫识，千圣难名。照用齐施，实权互显。赤麟掣断黄金索，宇宙掀翻；白泽牷归碧玉栏，乾坤震动。万丝梵网，结就珠琲百亿山河；一粒灵丹，点开铁围百千世界。倘非历劫薰功，刬断觉知理照，定属多生炼行，搂穿语默情缘。讵若魔着尿床，鬼争漆桶。戆笼懵袋，罩凤装龙。瞆棒聋枷，悬羊卖狗。菽麦不分，葛藤混扯。未明生死窟，空坐去来关。群盲摸象言殊，正法瞎驴灭却。猗欤！剿除朕兆，究竟如何？一句截流，万机寝削。寅疏短引，用泐洪篇。谨序。
一庵暹大师：游戏三昧集序西方有圣人焉，其号曰佛，转正法轮，演不二门。自白马驮经，汉明感梦，始宣法于震旦。迨初祖达磨西来，以不立文字，明心见性，中土始有正传。其后曹溪演乘，益阐玄风，我佛不二之旨，乃大著于阎浮。夫我佛所谓惟有慧根者为能得正法眼藏，若一着定相，便不是当年灵鹫正谛。道一字不立，何以三藏千万亿言不尽？道必立文字，则面壁九年本无文字，一着相便非也。然则其意何归欤？曰：佛以慈悲为本，见赡部众生日沉苦海，故发雷音为般若慈航也。初祖西来，欲学者即心即佛。善尚不为，何况为恶？此旨与我佛说法之意原无异，但可与智慧者说法，不可与聋瞆者道耳。惟我一公法师，早究无为之奥，游参天下者数十年。性清慧定，深以小乘神通为不足言。含含默默，有问者，只付之一笑。偶寄兴于诗，无非证菩提之非树、明镜之非台。文纷披而意实澹宕，禅心不二，此所以难也。然而一公之诗不足以尽一公也。一公弱冠浮洞庭，泛大海，访名山，寻奇书，遇异人。得其太乙壬遁金匮玉函，以及天官家言，不一而足。盖尽天下之方伎、尽天下之书，一公皆无不知之、无不能之。而一公尽付之空，绝口不言。有叩者，但见虚空上乘，拈花微笑。名诗为游戏三昧，即此意乎？曰：一公集中，何处是佛祖西来意？曰：以相规如来，即不能见如来。一公集中何尝有佛祖西来意？即说无一字非佛祖西来意。盘足合手而说偈言：金轮王，演法轮，本虚空，空所空。若问佛祖西来意，睡正浓时梦未醒。
盖闻古佛愿弘，驾慧轮于觉海；老婆心切，掷化土于凡区。是以去住无常，四大皆成梵界；因缘有地，一灯足照昏衢。出世度生，为山作主。恭惟座下，雉云表气，金日垂祥。道行孤高，绍禹门之法眼；机锋暇整，畅临济之宗风。天台山顶行，翻却无明公案；金粟峰头坐，拈来不二法门。擅震旦之名流，信丛林之尊宿；声特垂于闽岭，化已普于吴天。顾兹黄檗遗基，实乃兴贤胜迹。自断际飞锡以来，宗规未泯；洎神皇赐经而后，法席高悬。虽龙蟒杂居，犹劳神足；矧圣凡共证，倍想明珠。千峰明月半溪霞，也道为家何处；三个木毬一枝箭，不妨作戏逢场。蕃等素仰玄风，遥沾法雨；钦三缘而作礼，偕四众而陈情。所冀猊座遥临，涌慧泉而转法；龙天高拥，现满月以扬音。庶众生各各离尘，身似菩提心似镜，得松下时时问道。云在青天水在瓶，咸启金绳，同登宝筏。谨启。
伏以西竺开场，愍人天之长寐；东芦特渡，喜震旦之将明。慧月从昔而普临，慈风于今而仰被。恭遇密云大师和尚，初心正觉，特地玄风。磨砖手眼，灵光立现于当前；看箭风声，转机旋拨于指下。诚空门之正印，禅籍之宗工者也。顾兹苦海无槎，念彼爱河曷济？非有秘魔之叉，孰指曹溪之钵？是用启檗山之道场，特走延金粟之法驾。虽幻沤乱起，水体几荡乎中流；而猛焰欲灰，火性长存于阳燧。矧象踏之处，宁有野狐？想骏鞭之施，皆成良马。自可登筏不恋筏，无复骑牛而觅牛。千点祖灯，重联斯室；一花圣叶，再拂当天。某等惭穷经之蠹，同钻纸之蜂；有怀折弓，未能置剑。喜觏座中法主，敢云客是陀仙。敬三薰以致缄，偕四众而延伫。伏愿拈花笑指，示再出之白椎；飞锡遥临，现后身之黄檗。庶人人自获乎大宝，念念各觅其神珠。鹿渴可消，儿啼聊止。临启可胜翘企？
伏以狮王弗吼，祖佛困于稿灰；野干乱鸣，生灵陷于鬼窟。客路犹然悲怆，婆心宁不怔营？恭闻和尚法战诸方，翻却千年骨董；机投密室，赢得一味平常。毵破袈裟，搭着通身是眼；现成铁楖栗，拈来活泼如龙。何妨带水拖泥，随处撑天拄地？某等翘勤永日，伫想终朝。所冀神足云腾，即拥娘生处所；慈容满月，常放本地风光。烁破迷途，咸成正觉。玉融城里，奇峰怪石也生辉；黄檗山中，翠竹名花增锦绣。一会俨然，不胜庆幸之至。
生朝龙幼不闻道，老未归禅。自分句下之钝根，总属门外之汉子。侧闻老师明心见性，无不舍筏渡津，竖义标宗，辄尔登峰造极。此固望衣钵而自失，且欲聆秘密而末繇者也。惟兹黄檗，即古道场。自权教不遇夫真人，致宗风几坠于今日。何幸同发宏愿而哀恳贲临，喜福唐之慈云复布；惟祈垂怜众志而特加接引，知黄檗之慧照重光。不尽欢忻，可胜翘企？
宇内名山，必得名人飞锡，而地因人重；矧祖师道场，为人天瞻仰，其关系不小，非有远公衣钵，岂易任耶？恭惟老师心包太虚，量廓沙界；大乘妙解胸中，法华独参意表。诚吾邑之真人，佛门之嫡嗣也。不佞昔游黄檗，曾挹清光。兹因本寺大众欲振昔日宗风，非藉有道行兼全、圆觉独露如老师者，六龙必不绕座，百鸟必不衔花，而山灵亦无色矣。故此段机缘，委难孟浪。合县善信佥具虔衷，特请老师住持黄檗，总领道场。故议不佞敬裁八行，用伸九顿。万祈象驾，惠然至止。庶法雨时洒，万汇之焦枯受荣；慧日长光，众生之永夜蒙晓。其为桑梓之地造福，功德岂能名言哉？临启神驰，可任翘企踊跃之至？
伏以黄叶纷飞，假东芦而正觉；白椎不示，迷西竺以昏衢。谁为出世之人，以作度生之主？婆心咸切，儿啼共悬。恭惟和尚，竖光明幢，秉金刚剑。禅律并至，播曹溪之宗风；行解互高，绍断际之嫡派。开猛焰之路，设狂澜之桴。顾此檗山，宿称圣窟。前乎此者，天童密云和尚法驾遥临，野狐因而绝迹。谁其嗣之？座元费隐和尚，法棒继振，异兽益以遁形。祖钵相传，佛灯长照。旷千百世之胜会，诚亿万劫之良缘。虽祖祖无一法以示人，而师师实此心以相付。念兹玄风既远，钻窗之痴固多；虞彼正印不绳，恋筏之习不浅。生有怀手眼，素注宗规。是用特使布诚，实以四众共恳。所祈遥施骏鞭之影，枉现圣箭之声。果结于神州，缘开于此土。以一炬燃百千灯，明明无尽；以千灯照一大室，灼灼无边。缁流幸甚，士绅幸甚！谨启。
恭惟和尚，慧觉宗工，真如正印。缘结大千法界，具圆明寂照之根；道开不二法门，超语言文字之障。磨砖手眼，灵光遍现尘寰；看箭机缘，风声特垂闽海。真禅林之尊宿，震旦之名流者也。某等向挹清光，夙钦道范。兹为和尚慈筏游东，遂使断际法筵虚左。在七年棒喝，固知教泽长存；而一脉家传，尚望宗风继振。谨合群心而延伫，先投五体以抒诚。伏愿锡杖遥临，现后身之黄檗；金绳密启，示再出之白椎。嫡派总衍之天童，祖作模而孙作范；法乳均受于金粟，伯吹埙而仲吹篪。千峰明月半溪霞，灯灯相禅；三个木毬一枝箭，筏筏同登。盥手具笺，凝眸候驾。谨启。
别久渴欲一晤，瞻拜拟在秋冬。不谓亘和尚之意只在芙蓉罗山，其来黄檗也，亦勉强应一时之请而已。今见法乘闽，遂坚意推让，似亦不能强留之者。念龙泉蕞尔，旧虽祖师出身之所，非开堂说法之地。今老禅师道德日高，信从日众，恐此不足以容之。幸即命驾还山，以慰舆望，以广朋从。万勿久淹，令祖山寂寂无色也。面晤在即，未悉愿言。
师一载阅变两都，亘古以来，祸乱未有若斯之速者也。揆厥所由，皆因人事，岂缘天数？然及今尚未有定。算来有国有家既已长虑，即禅林恐亦不得安也。奈何！奈何！黄檗山仗大师福德，振起扩清。数年以来，神皇之典册倍光，佛祖之法道重朗。不肖以皈依获免世劫，想亦宿根宿缘不至堕落，还望和尚提点。至于山邻鼠辈大贪大痴，不久销耗磨灭，无容介介也。亘和尚有书，催不肖请师归主黄檗，词意殷勤迫切。共事乡绅缁素，咸祈贲来。况大师念念不忘神宗佛祖，梦寐尝在十二峰间。应狥众愿，乞示归期以便趋。
