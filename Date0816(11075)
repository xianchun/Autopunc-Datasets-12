世尊！一切契經說有余義至亦有余義，亦無余義。
僧亮曰：昔說契經，具二種：如法華中，說一解脫，是無余也；復倍上數，是有余也。其余皆爾。
法瑤曰：謗法、犯重五逆罪等，初無改悔、護法之心，必斷善根，向一闡提，此謂亦魔道也。若能常懷慚愧，起護正法之心，以此因緣，戒還如初，謂亦天道也。從此竟棄舍破戒，如除稊稗，答此問也。
智秀曰：此下訖第四、八戒齋法，正答第十問云何為眾生，廣說於秘密也。而先訖除棄破戒，如除稊稗，答第十六問云何諸菩薩，遠離一切病也。所以爾者，向辨難施有余，仍顯離病之法也。破戒之罪，能壞身心，謂之為病；經力能滅，故致此問也。
純陀白佛言：世尊！如佛所說至余一切施皆可贊嘆。
僧亮曰：闡提者，無信等善根，名為闡提。殺之則無從地之罪，施之亦無從地之福，故除之也。
純陀問言：云何名為至一闡提者，其義云何。
僧亮曰：問已成闡提、未成闡提之間也。純陀意謂，雖未成闡提，此既重惡業人，雖有微善，要與無善根同，是以重問也。
佛告純陀：若有比丘至亦名趣向一闡提道。
僧亮曰：成其問也。說四種惡人，永無改悔，趣向闡提也。
若復說言：無佛法眾至施其余者，一切贊嘆。
僧亮曰：謂法相無邊，不可一人知盡。無佛法眾，雖有因果，亦向闡提也。
爾時，純陀復白佛言至如是等人名為破戒。
僧亮曰：三逆謗法，不必有戒。其言破戒，此義云何？若犯四重，至名為破戒者，明比丘害親謗法，其罪則重於在家，今云何但說破戒也？
純陀復問：如是破戒至我說是人不為破戒。
僧亮曰：舉二因緣：一、生重悔；二、勤護法。具此二善，不障解脫，名不破戒。
何以故？善男子！譬如日出至有施是者，福不足言。
僧亮曰：上雖說受學大乘，未明能救重罪，是涅盤經也。
又善男子！犯重罪者至施是人者，得勝果報。
僧亮曰：法有深淺，作罪之心有輕有重。重心作罪，輕心不能滅也。乃廣說其相也。
善男子！譬如女人，懷妊垂產至有如是等無量果報。
僧亮曰：譬重心護法，法由人弘。弘法在行，謂戒、定、智慧次第相生，今日慧解，藉戒、定為因，因譬女也，今解譬子。昔日戒、定甚凈，必生勝慧，譬垂產。遇值惡緣而犯重禁，譬國亂也。舍凈之穢，譬之他土。以本因力，聞涅盤經，譬天廟也。信常、樂、凈，以譬生子。又聞經說護法功德，能除犯重，譬聞舊邦安隱豐樂。勤加護法，譬攜持其子也。欲令本戒清凈，譬還本土也。末法邪惑，執偏教者，不受常說，譬水暴急不得度也。遂執常解，沒命不舍，譬命終也。雖有破戒本惡，以護法之功，起登大道，為天中也。
法瑤曰：為改悔護法者，設譬也。明昔善已有今解之萌，譬懷妊也。天廟者，講法之處也。聞法改悔，生護法之心，譬生一子也。
純陀復言：世尊！若一闡提至一切所施非無差別。
僧亮曰：庵羅果者，果能生果，譬善能生善也。種果之法，破核除肉則難生，全核因肉則易生，而犯重罪之人以譬食果肉也。吐核置地者，核生雖難，猶自可為果種，明雖犯重罪，而猶有微善，可作善種也。破而嘗之者，以貪甜故，滅果種也，譬愚癡重故，斷微善根也。心生悔恨以下，明果種已斷，雖欲將護，果不可生，譬善斷不悔，安得生哉？不名闡提者，以不悔故，名闡提耳；非以悔故，名闡提也。
法瑤曰：此譬不改悔一闡提之徒，初受戒為食果，破戒為吐核也。
純陀復言：何故如來至舍棄破戒，如除稊稗。
僧亮曰：是佛弟子，未得清信，亦事尼楗，為說唯施尼楗有福，余則無福。疑以問佛，佛因事答之耳。
復次，善男子！如我昔日至一切自在，必受安樂。
法瑤曰：上來所明無余之義，一周已畢；今次明昔說皆亦有余，不盡義也。行者若能了此有余法性，則無八倒之苦，唯受於法樂耳。從此竟品，答云何知法性，而受於法樂也。
爾時，文殊師利菩薩至廣問如來如是偈義。
僧亮曰：女無實德，男不自在，世間無樂，不應起慢，不受佛法也。
爾時，文殊師利法子至如是之人，則我弟子。
僧亮曰：有罪求悔者，須受悔者歡喜也。故但隨不逆，必因受悔者而得清凈也。故不觀作以不作，要內懷重愧，知不悔為惡，悔之為善，故但自觀身善、不善行。
爾時，世尊為文殊師利至諮問如來如是密教。
僧亮曰：若羅漢以己譬彼者，凡夫須護，羅漢亦應須護也。
爾時，文殊師利復說是偈至則墮無間獄。
僧亮曰：無明是眾惑之主，譬父也。貪愛性染，譬母也。
爾時，如來復為文殊師利至問於如來如是密語。
僧亮曰：屬師義不成者，制命由師，眾義斯備，苦義不成也。不屬師義不成者，不從師訓，愚闇無知，樂義不成。若得自在，不成就者，不屬師故，愚闇無知，不名自在。
文殊師利復說偈言至我於爾時為說此偈。
僧亮曰：二偈說八戒功德，八戒以齋為本，釋所以齋也。生死之本，食與嫉妒，難卒除也。齋以損食，是厭生死之義也。是以佛訶帝釋，漏盡之人應說此偈，偈在論文。一切有大力者，釋不令斷食，為斷嫉妒，外道厭生斷食，身無力故，不能思道斷嫉妒也。多病苦者，茍是漸損，不制中前，而制中後者，夜食不消，多得病苦，於道亦妨。一切凈行，是八戒也。處中是凈，安樂是涅盤也。汝若得病，我亦如是者，明中後齋法，本為凡夫，不為圣人也。第四、八戒者，十戒、具戒，此二戒是出家戒也。五戒、八戒，此二戒是在家戒也。故云第四也。
爾時，迦葉菩薩白佛言至云何復名一切義乎。
僧亮曰：無余之義，經經皆有，但從始至終，事事皆實也。
智秀曰：由佛說法，有今昔兩異，愿聞定說也。請答第八問：云何說畢竟、不畢竟耶？如令今教，定能斷疑者，昔何以作不定說？
善男子！一切者，唯除助道至汝今所見微妙甚深。
僧亮曰：欲以一釋兩遣也。先說無余，其外是有余也。正因、緣因相助斷惑。因名助道，說因盡也；果名常樂，說果盡也。所以言善者，常則非善非果，以差別之因果無遺，謂一切也。說皆是實，謂無余也。
智秀曰：亦名無余者，正出定教，顯佛圓果，因此言是也。其余諸法者，出不定教體也。欲令樂法諸善男子者，釋其後意，辨不定之說，皆為時情。
迦葉菩薩白佛言：世尊至讀誦、通利、書寫經卷。
法瑤曰：向明知法性，今明所得功德，即是受法樂矣。
智秀曰：次答云何而得近，最勝無上道也。明持經得功德，自然趣向無上果也。
爾時，諸天世人及阿修羅至諸菩薩等得住初地。
僧亮曰：初地具檀波羅蜜，佛現身密，受其供養，功行如此，故稱初地也。
智秀曰：略說中，第三、略附囑也。
爾時，世尊與文殊師利至及與純陀，而授記莂。
僧亮曰：未得位者，入位；已入位者，受記。第三、菩薩事記也。
授記莂已，說如是言至右脅而臥，如彼病人。
僧亮曰：第五、現涅盤事訖也。
智秀曰：就付囑中，有五重：第一、天人請；第二、佛答；第三、天人設供養；第四、為受記；第五、付囑也。