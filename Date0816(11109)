結夏小參：天高東南，地傾西北，一句全提，乾坤黯黑，三世諸佛望風斫額，歷代祖師退後攢眉，德山有棒無處施呈，臨濟有喝亦須架閣。清涼長老固是不知慚愧，汝等諸人各自知時，寒時寒殺，熱時熱殺，青絹扇子足風涼，打刀須是邠州鐵。然雖如是，長期百二十日，中期百日，下期九十日又作麼生？清平世界，切忌訛言。
解制小參：一夏為兄弟說話，老翠巖落盡眉毛，正因兩字不聞，衲僧家大無慚愧，清涼跛跛挈挈，百丑千拙，一夏只與麼過，實無可與諸人咂啖，所幸諸人各自順時保愛，略不相怪，可謂上下相諳，彼此省力。然雖如是，九十日中畢竟成得個什麼？冬瓜直儱侗，瓠子曲彎彎。
冬夜小參：群陰剝盡，向什麼處去也？一陽復生，又從何處來？知得來處，明得去處，冬至寒食一百五，籬邊石筍抽條長，丈二鐵樹開花又生子，直得寒山撫掌，拾得呵呵，釋迦老子鼻孔遼天，樓至如來兩腳踏地，惟有山僧拄杖子裂裂挈挈，硬葛怛地，直是不肯點頭，卻道我從賢劫來未嘗聞有這個消息。吽！吽！幸然平似鏡，誰管曲如鉤？
歲夜小參：年窮歲盡，歲盡年窮，東村王老夜燒錢，張公吃酒李公醉。不作世諦流布，不作佛法商量，硬似綿團，軟如生鐵，靈利漢子一踏踏著，也是泗州人見大圣；其或未然，今歲今宵盡，明年明日來。
結夏小參：二千年前尺不如寸，二千年後寸不如尺。清涼到這，眼不見為凈，只將三文錢娶個黑老婆，長裙短袖，拖泥帶水，隈隈，且恁麼過，更誰管你結制解制，長期短期，殺生護生，得念失念。阿呵呵！少林穿耳客，元是老臊胡。
冬夜小參：天寒人寒，當機誰辨的？風動旛動，切忌亂針錐。單明自己，不了目前，南北東西，撞撞壁；只了目前，不明自己，見聞知覺，半醉半醒。直須聲色頭上坐，聲色頭上臥，不為聲色所轉，不為寒暑所遷，一切處不留，一切處成就，方可隨緣度世，任運過時。寒則言寒，熱則言熱，饑餐渴飲，閑坐困眠，不離塵中，逍遙世外，這個猶是打凈潔球子，抱不哭孩兒。只如時當亞歲，節屆書云，敢問金色光明云、青色光明云、紅色光明云、紫色光明云。以手指云：那邊是什麼云？良久，云：相顧眼睛俱定動，可憐只解那斯祈。
歲夜小參：法無去來，無動轉相，燈籠掛在露柱邊，露柱掛在燈籠上。一年三百六十日，日日一般；一日十二時，時時一樣。所以道：是法住法位，世間相常住。至於風動塵起，云騰鳥飛，夜暗晝明，時遷歲改，又有什麼過？然雖如是，爭奈新歲君與舊歲君，兩人聞恁麼告報，冷地不甘，卻向佛殿角頭互相耳語，且道說個什麼？一年好處君須記，三月江南啼鷓鴣。
結夏小參：肉臭來蠅，垛生招箭，擬要完全，卻成兩片。所以從門入者，不是家珍，流出胸中，亦須吐卻。靈利漢不受人瞞，向這擔得一片版去，我當刎頸而謝。若據見前一眾，也有靈利不受人瞞底。有則有，敢問西天那蘭陀寺今日有幾人結制？若也知得，非惟不受人瞞，便見此土西天絲毫無間；若也不知，清涼分明道破，也要諸人共委。乃云：前三百，後五百。
解夏小參：以大圓覺為我伽藍，癩馬系枯樁，身心安居平等性智，黑牛臥死水。更說休夏自恣，取驗蠟人，大似白日青天，大開眼了說夢。不見道：家無白澤之圖，必無如是妖怪。所以衲僧家尋常蹉口道著佛字，便須漱口三年，不覺聞正因二字，急急臨流洗耳，是故山僧一夏九十日與諸人同行同坐，同起同臥，直是頂戴諸人，不敢錯悞諸人一絲頭子，分明恁麼道，也是久日樺來唇。
冬夜小參：正令全提，十方坐斷，放開一線，滿路歌謠，便見東家走過西家，西家走過東家，合掌擎拳，互相慶賀道：且喜一陽來復，萬物重榮，黃梅石女依舊生兒，無角鐵牛安眠少室。唯有擔版禪和幪頭打坐，寒涕垂頤，百不會，百不知，更誰管你四時八節，八節四時。卓拄杖一下，云：無孔鐵鎚。
解制小參：拗折拄杖子，盡大地是無孔鐵鎚；解開布袋頭，遍十方有通霄活路。天臺、鴈蕩、峨嵋、五臺、羅浮、支提、祝融、五老，腳頭腳底筑著磕著，東去也得，西去也得，不妨自由自在。只是前途或有人問：焦山今夏法道如何？卻不得妄通消息。雖然，焦山也瞞諸方不得，諸方也瞞焦山不得。且道因甚如此？蘇州菱，邵伯藕。
冬夜小參：滴水滴凍，渾無罅縫，明眼衲僧，失卻鼻孔。豈不見適來禪客問：溈山至日垂問云：仲冬嚴寒年年事，晷運推移事若何？仰山進前叉手而立。點即不到。溈云：情知子答這話不得。賊無種，相鼓籠。香嚴云：某甲偏答得這話。鼠口終無象牙。溈山再理前話，香嚴亦進前叉手而立。到即不點。溈云：賴遇寂子不會。休！休！著甚來由？日從西去水東流，幾人空白少年頭。如今往事莫追，只據見定，與大眾相見。拈拄杖云：陽極陰生，陰極陽生，明中有暗，暗中有明，且道是何宗旨？卓一下，云：參同契。
解制小參：大地黑如漆，古今無消息，達磨老臊胡，九年空面壁。所以乳峰這不敢將晝作夜，指東為西，只有一味清水白米，大家吃了，聚頭一處打眠，九十日中各自開眼做夢。如今三期告滿，圣制已圓，且喜個個眼睛依舊烏律律地，終不被別人瞎卻。然雖如是，要且世尊三昧迦葉不知，迦葉三昧阿難不知，阿難三昧商那和修不知，彼此三昧互相不知，乃至今日見前一眾三昧亦乃互相不知，惟是長老三昧想見諸人一時知了也。遂撥胸云：且道山僧有幾莖蓋膽毛？良久，未明三八九，難辨力圍希。
冬夜小參：初一初二，引手摸鼻，釋迦老子兩耳垂肩，達磨大師當門無齒。非不非，是不是，差之毫厘，失之千里。只這些子，把定天下衲僧咽喉，直是無處出氣。拄杖子忍俊不禁，咬牙噴齒，出來通個消息，且要諸人知道晷運推移，日南長至。卓一下，云：九九元來八十二。
除夜小參：飜袴作裩，西天盡有；指桑罵柳，東土尤多。是皆欺罔良民，不顧彌天罪過。殊不知年窮歲盡，依舊孟春猶寒，淡飰黃虀，幸是清平長樂。與麼告報，瓜田納履，未免嫌疑。去卻藥忌，如何通信？夜來遍地春風動，開盡寒梅滿樹花。
結夏小參：無上法王有大陀羅尼門，名為圓覺。拈拄杖，卓一下，云：流出一切清凈真如、菩提涅盤、及波羅蜜、乾屎橛、麻三斤、金圈栗蓬、蒸餅飥，一時撒向諸人面前，一任橫咬豎咬，或有一個半個咬得破，透得過，乳峰鼻孔盡在諸人手，且聽諸人橫拖倒拽；若咬不破，諸人鼻孔卻在山僧手。一夏九十日，要去不得去，要住不得住，正當恁麼時，又作麼生出氣？卓拄杖一下，云：無云生嶺上，有月落波心。
解夏小參：乳峰一眾具大闡提，九十日夏夫復何為？所謂四月十五日結也，同住五無間獄，於一切時游戲，刀山劍樹碓搗磑磨，開口悉吐黑烟，舉意無非惡念，惡念起時，充塞虛空，盡虛空之量不能容受。如今七月十五日解也，惡業已具，證魔王身，盡未來際永無退失。如是則見前一眾今夏實不空過，見前一眾既不空過，燈籠露柱亦不空過，山河大地、草木叢林、情與無情悉不空過。至於拄杖子亦不空過，拄杖子既不空過，且道成得個什麼？通身黑漆麤刺梨，非但登山兼打狗。
冬夜小參：過去諸佛，關空鎖夢；見在諸佛，寄帽投河；未來諸佛，望梅止渴。大眾！古今日月、古今山河、古今人倫、古今節令，汝等諸人各各含齒帶發，第一莫受人瞞。如今有般漢，才聞輕輕舉著，便向這取次承當，一向定將去，合將去，要且只知仲冬嚴寒，孟夏漸熱，殊不知孟夏漸熱，仲冬嚴寒。乳峰恁麼告報，且道是瞞人自瞞？為復別有長處？良久，云：傾心吐膽無人會，拔舌犁耕只自知。
解制小參，拈拄杖，示眾云：看看！十方世界若凡若圣、情與無情盡向這安居結制。一夏九十日，今日告終，其中所得法門，所修行愿，各各不同。所謂諸佛，則具足一切種智；其諸菩薩，則成就波羅蜜門；自余有學無學，這一隊不唧漢，置而勿論。只如見前一眾與山僧於此眉毛廝結一夏，牙齒敲磕，且道還有所得也無？若有所得，埋沒大眾；若無所得，辜負山僧。正與麼時如何？卓一下，云：西風一陣來，落葉兩三片。
結制小參：坐斷主人翁，不落第二見，一念萬年，萬年一念，便恁麼去，百二十日夏未是長期；其或未然，鄮峰別有個方便，窮則變，變則通，盞子撲落地，楪子成七八片。卓拄杖一下。
解夏小參：百二十日夏如今已告圓，就中一句子，切忌錯流傳。眾中莫有通方底出來，將錯就錯，道一句看。若也道得，後園驢吃草；若道不得，秋至鴈銜蘆。
冬夜小參：六爻既窮，陰魔自殄，一陽來復，吾道大亨。洞山菓子格外安排，皓老布裩依前赫赤，鄮峰寡不敵眾，相逢相見，隨例道個仲冬嚴寒，且要諸人順時保愛。若據從頭數來，灼然大有事在。何故？九九八十一，窮漢受罪畢，方始展腳眠。蚊蟲獦蚤出救攝急急。
結夏小參：風恬浪靜，切忌嚲跟；白日青天，宜須退步。鄮峰放一線道，且與諸人恁麼商量。忽然結卻布袋頭，直得山河大地變作山河大地，吞卻山河大地，你衲僧家畢竟向甚處出氣？拍禪床云：無人知此意，令我憶南泉。
解夏小參：面門一思，長時無間，見成句子，百味完全。若論結也，當處安居，不是拽短就長；至於解也，隨方任運，亦非拽長就短。黃連甜，甘草苦，擲地金聲如糞土。睦州拶折云門腳，南泉不打鹽官鼓。卓拄杖一下。
冬夜小參：諸佛不出世，祖師不西來，顢頇一句子，南岳對天臺。靈利漢不在商量，性燥底何勞重舉？只恁麼座著，平地陸沈；更擬進前，藤蛇遶足。豈不見玉泉皓老道：晷運推移，布裩赫赤，不是不洗，無來換替。良久，云：古今爭戰干戈，得到清平有幾人？
除夜小參：舊歲今宵去，去去實不去；新年明日來，來來實不來。萬古長空無變異，循環日月空相催。山僧與麼告報，眾中或有不甘底出來，道大小育王話作兩橛，又作麼生只遣？雖然如是，也須真個始得。今時師僧往往語言相似，州縣不同。所以差之毫厘，失之千里。卓拄杖一下，云：誰識閻羅王是鬼？
結夏小參：若據正令提綱，直須寶幢路上荒草連天，玉幾峰前荊榛滿地，猶未為分外，而況三百五百聚頭接耳，浩浩商量，也大屈哉！育王今夜事不獲已，略借古人方便一路，與諸人赴個程限。良久，以大圓覺為我伽藍，身心安居平等性智。非不非，是不是，虎咬大蟲，蛇吞鱉鼻。雖然，要且不得動著，動著則打折你驢腰。
除夜小參：無入作處，可煞見成，恰相當時，全沒巴鼻。鷲嶺妄傳迦葉，少林謾付神光，自余列派分燈，未免遞相屈辱。只如今臘月三十日，一個個豈不知是歲除夜，更來這握節當胸側聽個什麼？山僧從而不識好惡，更向諸人面前分拏劈裂也太無端。何故？彼此出家兒。
解制小參：以大圓覺為我伽藍，身心安居平等性智。所謂從四月十五日結也，如是至七月十五日解也。如是威音王已前亦如是，彌勒佛下生亦如是，萬年一念，一念萬年，無古無今，不變不異，便恁麼去，正坐在靈山窠臼中出頭不得。有般漢便道：衲僧家有甚固必，要行便行，要坐便坐，鉢盂屙屎，凈缾中吐唾，毀於佛，謗於法，不入眾數，熏修十不善因，成就五無間業。若恁麼去，又卻墮在今時窠臼中，未有超脫一路，直饒恁麼不恁麼一時坐斷，別有生涯，點撿將來，亦未可在，何故又卻墮在自己窠臼中轉身不得？如今要出靈山窠臼則易，要出今時窠臼則難；要出今時窠臼則易，要出自己窠臼則難。既然如是，且作麼生出得？拈拄杖，卓一下，云：靈山窠臼、今時窠臼、自己窠臼，一擊粉碎了也。到這合作麼生？顧視左右云：夜來何處火，燒出古人墳？
結夏小參：曹谿路上，無端浪起成堆；玉幾峰前，誰信地平如掌？往復無間，動靜一源。伸出手，觸著達磨大師眼睛；舉起步，踏斷釋迦老子鼻孔。了無回避，迥絕安排，更說甚麼長期短期，只貴自家心肯意肯。既然如是，只如九十日中畢竟作麼生履踐？拄杖生根休用剪，鉢盂無柄不勞安。
解夏小參：機不離位，沈乎醉鄉；語不離窠，滯在金網。豎起拄杖云：看看！賓頭盧尊者現在山僧拄杖頭上為諸人作自恣佛事，廣說一夏九十日內所得所證法門，所修所行行愿，人人具足，彼彼無差，直得西天那蘭陀寺諸佛弟子悉皆聞已，莫不合掌贊善，嘆未曾有。唯你這一隊漢，有若持水納石，恬不為事，既無奈何處，卻入摩利支山去也。
結夏小參：十方同聚會，作麼生？個個學無為，有甚閑工夫；此是選佛場，賺殺人；心空及第歸，且在三門外。山僧恁麼告報，且道節文在什麼處？諸人還知麼？草本天下同。
解夏小參，拈拄杖，示眾云：超然獨證，未免誵訛；卓爾見前，猶存顧鑒。須是擘開布袋口，突出拄杖頭，得失兩忘，是非俱泯，一切智智清凈，無二無二分，無別無斷故。文殊普賢豎起拄杖云：總向這作自恣佛事。且道觀世音菩薩在什麼處？卓一下，云：莫向聞時認不聞。
出隊至道場，冬夜頭首秉拂罷，請小參：便恁麼委得，已是落二落三了也。儻或躊躇，不免借主人威光，赴個時節。拈拄杖云：見成公案，不涉安排，豎去橫來，總由這。天地以之覆載，日月以之運行，四時以之代謝，萬物以之敷榮。卓一下，云：群陰既剝，眾魔已殄。又卓一下，云：一陽來復，吾道大亨，直得伏虎尊者忍俊不禁，將國一祖師背一拍，呵呵大笑云：慚愧！慚愧！風以時，雨以時，蘇湖熟，天下足，東家西家總是王老師檀越。且道到這如何教化？卓一下，云：須是堂頭師叔始得。
結夏小參：一撥便轉，猶涉程途；三搭不回，故難持論。豈不見廣額屠兒放下屠刀道：我是千佛一數。障蔽魔王道：待一切眾生成佛，盡眾生界空，乃至無有眾生名字，我乃發菩提心。直饒恁麼刺腦入膠盆，你這一隊漢更來這聚頭合火，道我禁足安居，克期取證，且擬證個什麼？皮下還有血麼？以拂子擊禪床一下，云：夜深歸去便歸去，莫待天明失卻雞。
冬夜小參：當頭坐斷，凍鎖寒潭；覿面提持，暖回幽谷。豎起拂子云：看看！神應龍王與國一祖師互相慶賀，且喜一陽來復，吾道大亨。雙徑山中樓殿又見重新，十字街頭米鹽依前舊價，這個則且置，只如俱胝道者將盤陀石一喝，直得七花八裂，為復是神通妙用？為復是法爾如然？良久，云：北斗東轉，南斗西移。
結夏小參：心外無法，法外無心，言發非聲，色前不物。才開口，觸著空王祖諱；擬動步，踏斷彌勒腳跟。頭頭總是生涯，處處無非妙用。所以道：以大圓覺為我伽藍，身心安居平等性智。咄！曹溪門下，切忌俗談。
解夏小參：將心用心，重增過咎；以智遣智，轉見病深。所以道：家無白澤之圖，必無如是妖孽；廚乏聚蠅之糝，自然永絕饑虛。山僧一夏出出入入，略無一語與諸人相資相益，然好一釜羹，且道其中還著得鼠糞麼？良久，云：惡！今夜無端打落兩顆。
冬夜小參：土木場中過兩冬，朝怱怱兮暮怱怱，從來業識無憑無據，說甚東山大脫空。直得無禪可參，無道可學，四海禪流何處棲泊？含暉亭上望東溟，凌霄峰頭揖南岳。翻笑老龍牙，手把柄破木杓。
除夜小參：瞿曇出世，弄假像真；達磨西來，多虛少實；自余顯大機，彰大用，玩弄神變，馳騁詞鋒，逗到臘月三十日，也只是個歲除夜。徑山與麼告報，莫有長處麼？以拂子擊禪床云：堪作什麼？
結夏小參：無奈何處，狗舐油鐺；絕伎倆時，貓兒見谷。直得眼不掛戶，意不停玄，舉步迷蹤，轉喉觸諱，不知大盡小盡，說甚長期短期。世事紛紜日月忙，一身儱侗乾坤窄，正恁麼時，且道還有出身處也無？良久，云：有功無功，莫使腹空。
解夏小參：言無展事，語不投機。承言者喪，滯句者迷。南斗七，北斗八，廬山羅漢院一年度三個行者，徑山寺每日兩粥一齋，是汝諸人九十日內捧盂向長連床上恣意咂啖，於中還有知飽底麼？通身是飯通身水，問著癡頑總不知。
解夏小參，僧問：選佛場開日，藂林氣象新，心空及第者，畢竟是何人？
師云：只有你一個不是。
進云：佛監禪師聻？
師云：我亦不是。
進云：恁麼則大家隨處樂昇平。
師云：老僧與上座不同。
進云：昔日溈山坐次，仰山、香嚴侍立，溈山云如今總恁麼者少，不恁麼者多時如何？
師云：鉤頭有餌。
進云：仰山從東過西，又作麼生？
師云：一釣便上。
進云：香嚴從西過東聻？
師云：同坑無異土。
進云：仰山、香嚴恁麼祗對，還契溈山意也無？
師云：料掉沒交涉。
進云：溈山道：這個因緣，三十年後擲地作金聲去。又且如何？
師云：不中喂狗。
進云：仰山云：這個須是和尚提唱始得。
師云：不是好心。
進云：香嚴云：即今亦不少。
師云：喪盡家門。
進云：溈山云：合取狗口。是肯佗不肯佗？
師云：蘇州菱，邵伯藕。
進云：溈山有如是指示，今日見前大眾侍立，徑山有何指示？
師云：饑則吃飯，困則打眠。僧禮拜。
乃云：打開布袋口，擊碎鐵門關，是凡是圣，不妨北往南來；左之右之，自然七穿八穴。說到行不到處，行到說不到時，吹毛在握，凜凜神威，寶監當軒，澄澄光彩，萬法豈能為擾？千圣不與同廛，捏定寰中，特標象外，正恁麼時，文殊三處度夏即不問，至諸佛集處，因甚出女人定不得？小處多官府，空山有鬼神。
結夏小參：集方儲藥，病者愈多；剖斗折衡，爭端益盛。恁麼也不得，不恁麼也不得，恁麼不恁麼總不得，然後徑山與諸人向沒交涉處同此受用，同此安居，忘彼忘此，非實非虛。二時粥飯氣力麤，試問諸人會也無？
除夜小參：舊歲即新歲，新年即舊年，要知新歲歲，元是舊年年。到這，添一銖則秤尾軒昂，減一毫則尺頭短促，須是從空放下，當處平和，自然律氣潛通，暖生幽谷，萬物獻敷榮之態，元樞忘煦育之功，水月無心，風云自異。正恁麼時如何？路不拾遺真古道，民皆樂業見豐年。
結夏小參：言超情謂，理絕正偏，碓搗東南，磨推西北，渾侖無縫罅，平坦沒誵訛。三世諸佛橫說豎說，謾逞詞鋒；歷代祖師全提半提，妄生節目。是汝諸人九十日內十二時中如何趣入？如何履踐？如何受用？豎拂子云：若向這會得，許你融十虛於毫端，置塵劫於當念，時時禁足，處處安居，腳頭腳底，七穿八穴。其忽未然，佛殿隔子門礙塞殺人。
解夏小參：江南兩浙，春寒秋熱，塵沙劫事在如今，如今不異塵沙劫。恁麼見得，諸人九十日內常在家中，未嘗不與山僧同出同入；山僧九十日內奔走於外，未嘗不與諸人同起同倒。不見有纖毫彼我之相，亦不見有纖毫離合之蹤，豁爾虛融，迥然獨脫。雖然如是，且道山僧在長安城喚你諸人，諸人在五峰頂上還應得也無？若也應得，如上所說，悉皆不妄；其或未然，帶累山僧拔舌犁耕，無有休日。
冬夜小參：寒來暑往，個片田地何曾動搖？鼓寂鐘停，一會靈山儼然未散。恁麼會得，便見善財童子不離本位，入普賢毛孔剎中，經歷無量國土，承事諸佛，參禮知識，一期事畢，卻來徑山面前鞠躬而立，合掌白曰：今當書云令節，天下叢林於此時興大佛事，或拈洞山菓子，或提皓老布裩，或舉趙州茶，或示云門餅，浩浩商量，不妨鬧熱。惟是此間冷啾啾，空索索，聞無所聞，得無所得，未審師意如何？咄！豈不見道：朕聞上古，其風樸略。
除夜小參：光景怱怱若逝川，舊年去了又新年，年來年去自來去，底事何曾有變遷？與麼會得，今年也與麼，明年也與麼，後年更後年，乃至百千萬億年也只與麼。與麼與麼，是汝諸人還曾見有不遷變底道理麼？葉生春樹秋歸土，日出東方夜落西。
結夏小參：六合九有，情與無情，豎拂子云：總在這安居禁足，徑山令下，不許妄行一步，不得妄說一句，說須說到行不到處，行須行到說不到處。說不到處如何行？須是無足人始得；行不到處如何說？須是無舌人始得。若說得，一句千句萬句，句句朝宗；若行得，一步千步萬步，步步踏實。且如何是踏實底道理？乃云：明眼人落井。
除夜小參：從上佛祖，的的相承，列派分枝，遍天遍地，子細看來，無非一人瞞一人，互相熱瞞而已。然雖如是，又須是真個瞞得過始得。若只解瞞人，不能自瞞，此人有手無眼；若只自瞞得過，不能瞞人，此人有眼無手；若也自瞞得過，亦能瞞人，敢保是人手眼俱備，如處晴晝，見種種物，隨手取與，無所疑滯，自然不為寒暑所遷，及時令所轉。又不妨見人賀冬也賀冬，見人賀歲也賀歲，要且覓佗一絲毫起處了不可得，到得恁麼田地，方許你說大脫空，行無間行。無間行則且止，如何是大脫空？良久，云：一年三百六十日，臘月盡是歲除夜。
結夏小參：一物不為，藥嶠早成多事；無言可對，仰山已涉繁詞；去卻藥忌，如何通個消息？孟夏漸熱，仲夏極熱，子規枝上一聲聲，分明啼破三更月。諸人還猛省麼？百丈耳聾，黃蘗吐舌。
冬夜小參：趙州南，石橋北，松根有茯苓。去卻一，拈得七，龍門無宿客。信手拈來，信手便擲，隨處破蕩，隨處成家。卷舒逆順，左之右之，南北東西，無可不可，此猶是尋常用底，只如一陽未生，如何通信？以拂子擊禪床云：京師出大黃。
結夏小參：三世諸佛說夢，歷代祖師說夢，天下老和尚說夢，徑山昨夜亦得一夢。夢游圓覺大伽藍中，時主持者空王如來，適當結制，鳴鼓陞堂，為諸大眾說安居偈：護生須是殺，殺盡始安居，會得個中意，鐵船水上浮。是諸大眾悉皆默然受教。於中一人聞說是偈，得未曾有，於是起大精進，發大勇猛，秉智慧劍，一往直前，不問佛之與魔，凡之與圣，有學無學，情與無情，一切皆殺，殺一切已，然後自斷其首，首已斷故，無能斷者，是諸大眾見是事已，皆證無生。徑山隨後歡喜踴躍，於踴躍中，忽然省覺，細詳前事，謂是虛耶？實耶？謂是有耶？無耶？謂是夢耶？覺耶？若謂是夢，覺者是誰？若謂是覺，因何有夢？我此眾中必有智者，有則出來為我原看。若也原得，許你與溈仰父子畬田種粟，夜寢晝餐，捧水擎茶，不妨神通游戲；其或未然，鐵船水上浮，莫道不疑好。
解制小參：我宗無語句，亦無一法與人，只貴各人自己鼻孔端直而已，黃面老漢、缺齒胡僧，猶自喎斜。所以山僧一夏費盡手腳與諸人整頓，因甚到夜不正？忽有個漢出來道：老和尚！且莫口吧吧地，只你鼻孔猶欠半邊在，何不以手自摸索看？遂以手摸鼻云：惡！龍蛇易辨，衲子難瞞。
結制小參：人人有一片田地，自古自今未嘗變易，無端被從上乃佛乃祖前後出興，互相指占，各立門戶，或說直指單傳，或說克期取證，強生節目，疑悞後人。殊不知進一步犯著李四桑園，退一步侵佗張三麻地，不進不退這一踏踏著腳跟下硬紏紏地，元是自家本業，更不用佗人作保，不妨於中隨時受用，騰騰任運，任運騰騰，居不知所為，行不知所之，與物委蛇而同其波。阿呵呵！喚不回頭爭奈何。
為雪竇無相和尚對靈小參：不用全提，乾坤黯黑；大機獨運，剎海齊彰。行一步，象王回旋；出一言，獅子踞地。了無枝葉，不近人情，逆順卷舒，縱橫得妙，此猶是無相賢屬禪師平常用底。且道葉落歸根，如何通信？云凈八紘無覓處，乳峰高插暮天寒。
復舉：僧問黃龍機禪師云：和尚百年後，鉢袋子什麼人得？龍云：一任將去。僧云：面事如何？龍云：線綻方知。
師拈云：黃龍老漢，口頭不吝，肚猶慳，爭如無相鉢袋子，不待百年後，未死已前，一時擘破了也。若說面事人人盡知，且道知底事作麼生？洞視索空無可有，從教千古錯流傳。
為凈慈北磵和尚對靈小參：大海乾枯，虛空迸裂，突然於中，產此英杰，棄儒服，著佛衣，說佛非，恣儒舌，戲笑怒罵為佛事，超然不守於途轍。橫說豎說，巧說直說，浩浩然流布於人間，不知幾千萬言，如塵如沙，如金如玉，如長江之波，如霽天之月，而使四方學者莫知其為儒耶？其為釋耶？是故有口如啞，有舌如結，不可得而擬議，不可得而分別。今既已矣，令人慟哭流涕，而今而後，不復見此明教師，甘露滅。正恁麼時，徑山如何剖決？拍禪床云：安得鸞膠續斷弦？打刀須是邠州鐵。
復舉：僧問長沙：南泉遷化向什麼處去？沙云：東家作驢，西家作馬。僧云：意旨如何？沙云：要騎便騎，要下便下。
師拈云：諸人要知端的麼？風流儒雅。
道無南北，弘此在人，果能弘道，則一切處總是受用處。不動本際而歷遍南方，不涉尋求而普參知識。如是則非特此國彼國不隔絲毫，至於及盡無邊香水海那邊更那邊，猶指諸掌耳。此吾心之常分，非假於它術。如此信得及，見得徹，則逾海越漠，陟嶺登山，初不惡矣！爾侍者傚善財游歷百城，參尋知識，決明己躬大事，其志不淺，炷香求語，故書此以示之。