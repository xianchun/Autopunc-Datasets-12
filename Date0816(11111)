南泉和尚，嗣馬大師，在池州。師諱普愿，姓王，新鄭人也。母孕之時，不喜葷血。至德二年，投密縣大隗山大慧禪師。受業後，參大寂，密掌靈符。池陽宣城廉使陸亘請下禮事，大弘真教。
師每上堂云：近日禪師太多生，覓一个癡鈍底不可得，阿你諸人莫錯用心，欲體此事，直須向佛未出世已前，都無一切名字，密用潛通，無人覺知。與摩時體得，方有小分相應。所以道：祖佛不知有，貍奴白牯卻知有。何以如此？他卻無如許多般情量。所以喚作如如，早是變也，直須向異類中行。又如五祖大師下有五百九十九人盡會佛法，唯有盧行者一人不會佛法，他只會道，直至諸佛出世來，只教人會道，不為別事。
江西和尚說即心即佛，且是一時間語，是止向外馳求病，空拳、黃葉止啼之詞。所以言：不是心，不是佛，不是物。如今多有人喚心作佛，認智為道，見聞覺知皆云是佛。若如是者，演若達多將頭覓頭，設使認得，亦不是汝本來佛。若言即心即佛，如兔馬有角；若言非心非佛，如牛羊無角。你心若是佛，不用即他；你心若不是佛，亦不用非他。有無相形，如何是道？所以若認心，決定不是佛；若認智，決定不是道。大道無影，真理無對，等空不動，非生死流，三世不攝，非去來今。故明暗自去來，虛空不動搖，萬像自去來，明鏡何曾鑒？阿你今時盡說我修行作佛，且作摩生修行？但識取無量劫來不變異性，是真修行。
有人拈問：三世諸佛為什摩不知有？
師云：爭肯你喃喃？
進曰：貍奴白牯為什摩卻知有？
師云：似他即會。
師又時謂眾曰：會即便會去，不會即王老師罪過。
師初住庵時，有一僧到，師向僧云：某甲入山去，一餉時為某送茶飰來。其僧應喏。其僧待師去後，打破家具，殺卻火，長伸瞌睡。師小時歸，見僧睡，師向他身邊伴睡，其僧便起發去。
師後住得數年，謂眾曰：我初住庵時，有个靈利僧，如今卻不見。
師問僧：空劫中還有人修行也無？
對云：有。
師云：是阿誰？
對曰：良欽。
師曰：居何國土？僧無對。
曹山代云：若與摩，不是良欽。
報慈代云：若與摩，則自出來相訪。
長沙代云：居常寂光土。
師有時云：我行腳時，有一个老宿教某甲道：返本還源。噫！禍事也。我十八上解作活計，三乘十二分教因我所有，如今我向三乘十二分教且不是，所以解修行底人不落因果，不解修行底人落他因果。
陸亘大夫問：弟子從六合來，彼中還有專甲身也無？
師云：分明記取，已後舉似作家。
千頃寺院主到，師問：汝和尚在日，如許多債負教什摩人還？院主無對。
師代云：教和尚一時還卻。
道吾代云：把將來。
石霜代云：他無人天，什摩債負？
師欲順世時，向第一座云：百年後，第一不得向王老師頭上污。
第一座對云：終不敢造次。
師云：或有人問：王老師什摩處去也？作摩生向他道？
對云：歸本處去。
師云：早是向我頭上污了也。
卻問：和尚百年後向什摩處去？
師云：向山下檀越家作一頭水牯牛去。
第一座云：某甲隨和尚去，還許也無？
師云：你若隨我，銜一莖草來。
僧問逍遙：如何是一頭水牯牛？
逍遙云：一身無兩役。
進曰：如何是銜一莖草來？
逍遙云：新舊添不得。
僧云：還許學人承當也無？
逍遙云：你若承當，銜鐵負鞍。
又僧問曹山：只如水牯牛成得个什摩邊事？
曹山云：只是飲水吃草底漢。
僧云：此莫便是沙門邊事也無？
曹山云：此是沙門行李處，不是沙門邊事。
僧云：如何是沙門邊事？
曹山云：不見有祖佛。
進曰：如何是沙門行李處？
曹山云：常在塵中。
又問：如何是沙門相？
曹山云：盡眼看不見。
僧云：還被搭也無？
曹山云：若被搭，則不是沙門相。
如何是沙門行李處？
曹山云：頭上戴角，身上被毛。
僧云：此人得什摩人力？
曹山云：終日得他力，只是行不住。
僧云：此人以何為貴？
曹山云：頭上不戴角，身上不被毛。
又問：沙門行與行李處，是一是二？
曹山云：亦一亦二。
如何是一？
曹山云：殺佛殺祖。
如何是二？
曹山云：被毛戴角。
又問：從凡入圣則不問，從圣入凡時如何？
曹山云：成得个一頭水牯牛。
如何是水牯牛？
曹山云：朦朦朣朣地。
僧云：此意如何？
曹山云：但念水草，余無所知。
僧云：成得个什摩邊事？
曹山云：只是逢水吃水，逢草吃草。
又問：如何是一頭水牯牛？
曹山云：不證圣果。
如何是銜一莖草來？
曹山云：毛羽相似。
師又時拈起球子問僧：那个何似這个？
對云：不似。
師云：你什摩處見那个，便道不似？
對云：若約某甲見處，和尚亦須放下手中物。
師云：許你具一只眼。
洞山代云：若見，則似他去。
師行腳次，問村路：此路到什摩處？
村公對云：腳下底是什摩？
師云：到岳不？
村公如許多時又覓在，師云：有茶不？
對云：有。
師云：覓一垸茶，得不？
對云：覓則不得，但來。
師示眾曰：王老師要賣身，阿誰買？
僧對云：某甲要買。
師云：他不作賤，亦不作貴，你作摩生買？僧無對。
安國代云：與摩則囑專甲去也。
問：師歸丈室，將何指南？
師云：昨夜三更失卻牛，天明失卻火。
作摩生是失卻牛？
師云：未問已前會取。
作摩生是失卻火？
師云：但知就人覓取。
問：祖祖相傳，合傳何法？
師云：一二三四五。
師問陸亘：太
明，師於窗下看經次，蠅子競頭打其窗，求覓出路，弟子侍立云：多少世界如許多廣闊而不肯出頭，撞故紙，驢年解得出摩？
師聞此語，放下經卷問：汝行腳來，見何人？得何事意？前後見汝發言蓋不同常，汝子細向吾說看。
弟子見問，恰稱本意，為說百丈大師指授禪門心要：靈光洞耀，迥脫根塵。體露真常，不拘文字。心性無染，本自圓明。離卻妄緣，則如如佛。
師於言下萬機頓息，嘆曰：不可思議！吾本聞佛，將謂獨一，今始返照心源，有情皆爾。因為同流曰：我弟子行腳得上人法，我欲返答其恩，汝當佐助。
眾為備筵，敷法座畢，請弟子昇座，略演百丈宗教，眾聞所未聞，悉皆忻慶。師謂弟子曰：吾為汝剃發之師，汝今為吾出世之師。吾今返禮汝，以答其恩耳。
弟子下座曰：此乖世禮事，不可也。師若然者，當應面西遙禮百丈為師，即是同道不異也。師則從之，遙禮百丈為師。
弟子後住古靈山，因為古靈和尚焉。聚徒十數年間，臨遷化時，剃發澡浴，焚香，聲鍾集眾，告云：汝等諸人還識得無聲三昧不？
眾曰：不識，請師指示。
師曰：汝等靜思靜慮，諦聽！諦聽！師乃端坐而告寂。
石霜性空和尚，嗣百丈，在吉州。僧問：如何是西來意？
師曰：如人在百丈井中，不假寸繩出得此人，我則為答西來意。
僧云：與摩則湖南近日亦有暢和尚為師僧東話西話。
師喚沙彌：拽出這死屍著！
自外未究終始矣。