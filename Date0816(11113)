凡三，示眾云：虛空無內外，事理有短長，順則成菩提，逆則成煩惱。燈籠常瞌睡，露柱亦懊惱，大道在目前，更於何處討？以拂子擊繩床。
示眾云：四面亦無門，十方無碧落。頭髼松，耳卓朔，個個男兒大丈夫，何得無繩而自縛？且道透脫一句又作麼生？良久，云：踏破草鞋赤腳走。
僧問：須彌納芥子即不問，微塵轉大法輪時如何？
師云：一步進一步。
云：恁麼則朝到西天，暮歸唐土。
師云：作客不如歸家。
云：久響道風，請師相見。
師云：云月是同，谿山各異。
凡四，福州古田卓氏子。侍立黃龍，龍問：向後得坐披衣，如何為人？
師云：遇方則方，遇圓則圓。
龍云：恁麼說話，尚掛人唇齒在。
師云：某甲只恁麼，和尚作麼生？
龍云：近前來，向儞道。
師撫掌云：三十年用底，今日捉敗。
南呵呵大笑云：一等是精靈。師拂袖而出。
龍問：人人盡有生緣，上座生緣甚處？
師云：早辰吃白粥，而今肚饑。
龍云：我手何似佛手？
師云：月下撥琵琶。
龍云：我腳何似驢腳？
師云：鷺鶿立雪非同色。
龍問：松松，兩人共一椀，汝作麼生會？
師云：百雜碎。
龍云：盡大地是個須彌山，撮來安掌中，又作麼生？
師云：兩重公案。
龍云：這且待儞胡言漢語，若到同安，作麼生過得？
師云：同安也須到這田地始得。
龍云：忽然指面前火爐云：這個是黑漆火爐，那個是香卓，甚麼處是不到處？
師云：某甲面前，且容和尚與麼說話；若是別人，笑和尚去在。龍乃拍一拍，師便喝。
示眾云：拋輕負重，脫珍御服，著弊垢衣，笑破衲僧口。雖然如是，靈龜未兆之際，萌芽未發已前，若有人道得，可謂無師智、自然智；若道不得，便乃舉古舉今，盡是滅胡種族。且向上一路，千圣不傳，學者勞形，如猿捉影。諸仁者！但自回光，無第二著，舉措施為，不虧實相。噫！與麼說話，若遇明眼高流，跳下繩床，拽翻地下，爛搥一頓，喝罵云：為甚麼向人天眾前謗佛謗祖？也許伊具半只眼。如今恁麼遞相鈍置，有甚麼了期？喝一喝，云：且莫錯笑人好。
凡六，福州福清林氏子。示眾云：道源不遠，性海非遙，但向己求，莫從他覓。古人與麼說話，大似認奴作郎，指鹿為馬。若是翠巖即不然，也不向己求，亦不從他覓。何故？雙眉本來自橫，鼻孔本來自直，直饒說得天花亂墜，頑石點頭，筭來多虛不如少實。且道如何是少實底事？良久，云：冬瓜長儱侗，瓠子曲彎彎。
示眾云：若論此事，直饒摑倒須彌，踏翻大海，猶是有作思惟，從有心起。所以道：心生種種法生，心滅種種法滅。若約衲僧本分底事，天地懸殊。
示眾云：廣尋文義，鏡求形；息念觀空，水中捉月。單傳心印，特地多端，德山、臨濟，枉用工夫；石鞏、子湖，飜成特地。若是翠巖，總不恁麼，但自隨緣飲啄，一切尋常，深遁白云，甘為無學之者。敢問諸人：翠巖畢竟將何報答四恩三有？良久，云：愁人莫向愁人說，說向愁人愁殺人。
示眾云：言前薦得，有辱宗風；句下明機，辜負自己。一言相契，早是多端；特地商量，生死根本。說迷說悟，猶是好肉剜瘡；一切平常，盡落天魔外道。總不恁麼，又且如何？豎起拂子云：若也識得，翠巖功不浪施；若也未然，誰知遠煙浪，別有好思量？以拂子擊繩床。
示眾云：巢知風，穴知雨。甜瓜徹蔕甜，苦瓠連根苦。豎起拂子云：惟有這個，無滋無味，亘今亘古，有時退水藏鱗，有時興云致雨。諸人到此，也須緇素分明，不得莽莽鹵鹵。如今若要知端的，只在目前須薦取。
示眾云：德山棒、臨濟喝，殘羹餿飯休拈掇，直饒窮盡玄微，筭來未是家活。豎起拂子云：爭似翠巖這個，能生能殺。放行也，天高地闊；把住也，不露毫末。把住放行即且致，即今事作麼生？良久，云：茫茫宇宙人無數，幾個男兒是丈夫？
凡十五，衡陽周氏子。首謁楊岐，岐問：上座鄉里甚處？
師云：衡州。
岐云：落發師為誰？
師云：茶陵郁和尚。
岐云：吾聞其過橋遭攧有省，作偈甚佳，能記之否？
師云：記得。
岐云：試舉看。
師舉云：
我有神珠一顆，久被塵勞關鎖。
今朝塵盡光生，照破山河萬朵。
岐大笑而去，師愕然，通夕不寐。
翌日入室，咨決其事，時方歲旦，岐云：汝見昨日作夜胡者乎？
師云：見。
岐云：汝一籌不及他。
師云：何謂也？
岐云：渠卻愛人笑，汝卻怕人笑。師於言下大悟。
示眾云：善言言者，言所不能言；善跡跡者，跡所不能跡。每日開口動舌，無非是言，作麼生說個言所不能言？喚作言即便是跡，作麼生說個跡所不能跡？到這，一大藏教一字用不著；到這，一大藏教字字用得著。為甚麼先用不著，又卻用得著？且道誵訛在甚麼處？不見道：千峰勢到岳邊止，萬派聲歸海上消。自古自今，向其間鉆仰者，如稻麻竹葦；端的透徹者，百千中無一二。若果然透得，十二時中不妨慶快，應機接物，利樂有情，盡乾坤星辰日月，盡大地草木叢林，都作一個出入游戲之場。古者道：玉轉珠回祖佛言，精通猶是污心田。老盧只解長舂米，何得黃梅萬古傳？山僧在庵中亦有示眾云：直下雖然沒許般，透如未盡活還難。海門昨夜狂風起，無限波濤一掃乾。恁麼地先與人開卻路，然後兩手掇向人前，靈利底不用絲毫氣力便提得去。還有麼？若提不去，敢問諸人：十二時中應用施為，分別賢愚，是是非非，是個甚麼？
示眾云：古者道：上士聞道，勤而行之；中士聞道，如存若亡；下士聞道，大笑之。大眾！若約衲僧門下，卻許他大笑者有些些骨氣。何謂如此？眾眼難瞞。
示眾云：佛身充滿於法界，普現一切群生前，隨緣赴感靡不周，而常處此菩提座。作麼生說個隨緣赴感底道理？於一彈指頃，盡大地含生根機一時周足，未嘗動著一毫頭，喚作隨緣赴感而常處此座。只如山僧此者受法華請，將次與大眾相別，宿松縣開堂，且道還離此座也無？若離，則世諦流布；若不離，作麼生見得個不離底道理？莫是無邊剎境，自他不隔於毫端；十世古今，始終不離於當念麼？莫是一切無心，一時自徧麼？若恁麼，正是掉棒打月。到這，直須悟始得，悟後更須遇人始得。儞道既悟了便休，何必更須遇人？悟了遇人底，當垂手方便之時，著著有出身之路，不瞎卻學人眼。若只悟得乾蘿卜頭，不唯瞎卻學者眼，兼自己動便犯鋒傷手。儞看我楊岐先師問慈明師翁：幽鳥語喃喃，辭云入亂峰時如何？答云：我行荒草，儞又入深村。進云：官不容針，更借一問。師翁便喝。進云：好喝。師翁又喝，先師亦喝；師翁連喝兩喝，先師作禮歸眾。大眾須知，悟了遇人底，向十字街頭與人相逢，卻在千峰頂上握手；千峰頂上相逢，卻在十字街頭握手。山僧曾有頌云：他人住處我不住，他人行處我不行，不是與人難共住，大都緇素要分明。山僧此者臨行，解開布袋頭，撒在諸人面前了也。有眼底，莫錯怪好。
示眾云：昔日靈山會上，世尊拈花，迦葉微笑，世尊道：吾有正法眼藏分付摩訶大迦葉流傳，無令斷絕。至于今日，若是正法眼藏，釋迦老子自無分，將甚麼分付？將甚麼流傳？諸人分上各各自有正法眼藏。每日起來，是是非非，分南道北，種種施為，正是正法眼藏之光影。此眼開時，乾坤大地、日月星辰、森羅萬象，只在目前，不見有毫厘之相；此眼未開時，盡在諸人眼睛。已開者，不在此限；未開者，山僧為諸人開此正法眼藏看。
豎起兩指云：看看！若也見得，事同一家。其或未然，不免重說偈言：諸人法眼藏，千圣莫能當。為君通一線，光輝滿大唐。須彌走入海，六月降嚴霜。法華雖恁麼，無句得商量。既滿口說了，為甚麼卻道無句得商量？喝一喝，云：分身兩處看。
示眾云：如我按指，海印發光。拈起拄杖云：山河大地、水鳥樹林、情與無情，盡向拄杖頭上作大師子吼，演說摩訶大般若。且道天臺、南岳說個甚麼法門？南岳說：洞上五位修行，君臣父子各得其宜。莫守寒巖異草青，坐著白云宗不妙。天臺說：臨濟三玄三要、四料簡，一喝分賓主，照用一時行，要會個中意，日午打三更。廬山出來道：儞兩個漢正在葛藤窠。不見道：欲得不招無間業，莫謗如來正法輪。此三個見解，若上衲僧秤子秤，一個重八兩，一個重半斤，一個不直半分錢。但愿春風齊著力，一時吹入我門來。
示眾云：釋迦老子有四弘誓愿：煩惱無邊誓愿斷，法門無邊誓愿學，眾生無邊誓愿度，無上菩提誓愿成。法華亦有四弘誓愿：饑來要吃飯，寒來要添衣，困來伸腳睡，熱處要風吹。
示眾云：日消萬兩黃金，法華門下不著。直饒不直半分文，正入得法華門，未陞得法華堂，未入得法華室。且道甚麼人陞得法華堂，入得法華室聻？眼有三角，頭峭五岳。
示眾，舉：玄沙因誤服藥，徧身紅爛，僧問：如何是堅固法身？沙云：膿滴滴地。後來懷和尚頌云：滴滴通身是爛膿，釣魚船上顯家風。時人只看絲綸上，不見蘆花對蓼紅。亦有人問法華：如何是清凈法身？只答他道：屎臭薰天。又云：蓮花葉上化生兒，且道與古人是同是別？法華亦有一頌云：屎臭薰天亦偶然，法華爭敢為君宣。鼻中若有通天竅，一任橫行不著穿。
示眾云：有時碓觜生花，有時佛面百丑，李公醉倒街頭，自是張公吃酒。燈籠皺斷眉頭，露柱呵呵拍手。
示眾云：未透者須教伊識，已透者須共伊行。盡大地是沙門一只眼，教阿誰識？實際理地，不受一塵，向甚麼處行？所以道：他人住處我不住，他人行處我不行，不是與人難共住，大都緇素要分明。少處減些子，多處添些子。為甚麼少處更減，多處更添？神仙秘訣，父子不傳。
示眾云：若端的得一回汗出來，便向一莖草上現瓊樓玉殿；若未端的得一回汗出來，縱有瓊樓玉殿，卻被一莖草蓋卻。作麼生得汗出去？自有一雙窮相手，不曾容易舞三臺。
示眾云：古人留下一言半句，未透者，撞著鐵壁相似。忽然一日覷透，方知自己是鐵壁。如今作麼生透？良久，云：鐵壁，鐵壁。
示眾云：明明知道只是這個，為甚麼透不過？只謂見人開口時，便喚作言句；見人閉口時，便喚作良久默然。又道動轉施為，開言吐氣，盡十方世界內無不是自己，所以墮在途中，隱隱猶懷舊日嫌。不見云門道，聞聲悟道，見色明心。舉手云：觀世音菩薩將錢買胡餅，放下手，元來卻是饅頭。不見山僧住法華時道，無業禪師云：一毫頭凡圣情念未盡，未免入驢胎馬腹去。直饒一毫頭凡圣情念頓盡，亦未免入驢胎馬腹去。瞎漢！但恁麼參。
僧問：智不到處，切忌道著。道著時如何？
師云：風吹日炙。
云：恁麼則無處容身去也。
師云：碓搗磨磨。
云：官不容針，私通車馬。
師云：可貴可賤。僧彈指一下。
師云：恰是。僧吐舌。
師云：家貧猶自可，路貧愁殺人。僧呵呵大笑。
師云：放過一著。
僧問：龍門未透時如何？
師云：不是這個調。
云：透後如何？
師云：不是這個調。僧擬議。
師云：買賣不當價。
明州竺氏子。少習天臺教，後更衣謁雪竇顯禪師，顯熟視之，呵曰：殃祥座主！
師氣不平，發憤下山，望雪竇山，大展坐具禮三拜，誓曰：我此生行腳參禪，名不過如雪竇，誓不歸鄉。即謁楊岐，發明心地。岐歿，從同參守端禪師游，研極玄奧。後出世，兩住保寧而終老焉。
示眾云：佛祖正令，凡圣俱忘，機智難明，心境雙絕。所以佛祖到這，盡皆亡鋒結舌，設有一言半句，皆是為虵畫足，落草之談，分外之說，實際理中，本無如是事。何謂如此？要諸人回頭瞥地去，不逐言語去，返本還源去，不涉岐路去，踏破化城去，截斷兩頭去，歸家穩坐去。諸人何不向佛未出世時薦取，祖師未來時薦取，父母未生時薦取？秪如父母未生時，且道自家本命元辰作甚麼面目？還委悉麼？良久，云：團圝古鏡無纖翳，試請回頭一照看。
示眾云：夜夜抱佛眠，朝朝還共起。起坐鎮相隨，語默同居止。分毫不相離，如身影相似。欲識佛去處，只這語聲是。
師云：大眾！傅大士此之一頌，古今不墜，一切人向此瞥地者亦多，錯會者不少。玄沙云：大小傅大士只認得個昭昭靈靈。洞山聰和尚云：且道衲僧家日還曾睡也無？此二尊宿兩轉語，誰言世上無仙客？須信壺中別有天。保寧亦有一頌：要眠時即眠，要起時即起。水洗面皮光，啜茶濕卻觜。大海紅塵生，平地波瀾起。呵呵阿呵呵！羅哩哩羅哩。
示眾云：古人底，今人用；今人底，古人為。古今無背面，今古幾人知？嗚伊！一九與二九，相逢不出手。
示眾，舉：古德云：文殊門入者，壁瓦礫為汝發機；觀音門入者，蝦蟆蚯蚓為汝發機；普賢門入者，不動步徧十方。大眾！東西南北，四圍上下，筑著磕著，不覺不知，過在甚麼處？良久，云：紅粉易妝端正女，無錢難作好兒郎。
示眾云：風鳴條，雨破塊，曉來枕上鶯聲碎，蝦蟆蚯蚓一時鳴，妙德空生都不會。都不會，三個成群，四個作隊，窈窈窕窕，飄飄颻颻，向南北東西折得梨花李花一佩兩佩。
示眾云：釋迦老子四十九年說法，不曾道著一字；優婆毱多丈室盈籌，不曾度得一人。達磨不居少室，六祖不住曹谿，誰為後昆？誰為先覺？既然如是，彼自無瘡，勿傷之也。拍膝顧眾云：且喜天下太平。
示眾云：大方無外，大圓無內，無內無外，圣凡普會，瓦礫生光，須彌粉碎。無量法門，百千三昧，拈起拄杖云：總在這。會麼？蘇嚕蘇嚕悉哩悉哩娑訶。
示眾云：真相無形，示形顯相，千怪萬狀，自此而彰。喜則滿面光生，怒則雙眉躗豎，非凡非圣，或是或非。人不可量，天莫能測，直下構得，未稱丈夫。喚不回頭，且莫錯怪。
示眾云：許由洗耳，徒賣弄於清高；巢父飲牛，謾夸張於意氣；太公垂鉤，終是有心；范蠡泛湖，焉能絕跡？直得君臣道合，海晏河清，風不鳴條，雨不破塊，爭似三月野花隨處發，九秋黃葉滿空飛，狂歌向碧洞之前，大醉於玉壺之。拍手大笑云：還知麼？昨日是季秋霜冷，今朝是孟冬漸寒。
示眾云：釋迦掩室於摩竭，已泄天機；凈名杜口於毘耶，特地饒舌；少林九年面壁，老不歇心；永嘉一宿曹溪，徒夸英俊。乃召大眾云：只如保寧恁麼道，還有過也無？復云：路逢劍客須呈劍，不是詩人不獻詩。
師陞座，有僧作禮起，以手向懷中作取物呈似勢；師左顧，僧起立作獻勢；師右顧，僧伸手作接物復安懷內勢；師以手直下指，僧擬議；師云：只有這個，更無那個。僧以手劃一劃。
師云：果然。僧歸眾，師呵呵大笑。
復一僧出，作禮起，畫一圓相，師以左手拋向後；僧又畫一圓相，師以右手拋向後，僧歸眾。師云：更有甚麼？僧無語。
師拍膝云：龍頭虵尾。
僧云：賊過後張弓。師乃噓噓。
僧問：如何是保寧境？
師云：主山頭倒卓。
云：如何是境中人？
師云：鼻孔無半邊。
云：如何是佛法大意？
師云：鑊湯無冷處。
凡九，撫州臨川聞氏子。示眾云：月生一，大地茫茫誰受屈？月生二，東西南北沒巴鼻；月生三，善財特地向南參。所以道：放行也，怛薩舒光；把住也，泥沙匿曜。且道放行是？把住是？良久，云：圓伊三點水，萬物自尖新。
示眾云：阿剌剌，是甚麼？翻思當年破竈墮，杖子忽擊著，方知辜負我。以拄杖擊香臺一下，云：墮！墮！
示眾云：古佛道：昔於波羅奈轉四諦法輪，墮坑落塹；今復轉最妙無上大法輪，土上更加泥。如今還有不歷堦梯，獨超方外者麼？良久，云：出頭天外看，誰是個中人？
示眾云：捫空追響，勞汝精神，夢覺覺非，復有何事？德山老人在汝諸人眉毛眼睫上，諸人還覺麼？若也覺去，夢覺覺非；若也未覺，捫空追響，終無了期。直饒向這倜儻分明，猶是梯山入貢。還有獨超方外者麼？良久，云：且莫詐明頭。
示眾云：白云澹濘，水注滄溟。萬法本閑，復有何事？所以道：也有權，也有實，也有照，也有用。諸人到這，如何履踐？良久，云：但有路可上，更高人也行。
示眾云：日出卯，用處不須生善巧。拈起拄杖云：拄杖子聝跳上三十三天，驚起帝釋為念摩訶般若。一切智智清凈，無二無二分，無別無斷故。且道作麼生是正義？良久，云：智不到處，切忌道著。卓拄杖，下座。
示眾，拈起拄杖云：一塵才起，大地全收。卓一下，云：妙喜世界百雜碎，且道無動如來即今在甚麼處？若人識得，可謂不動步而登妙覺；若也未識，向諸人眉毛眼睫涅盤去也。又卓一下。
示眾，拈起拄杖云：智海拄杖，或作金剛王寶劍，或作踞地師子，或作探竿影草，或不作拄杖用。諸人還相委悉麼？若也委悉去，如龍得水，似虎靠山，出沒卷舒，縱橫應用；如未相委，大似日中逃影。
僧問：趙州庭柏，意旨如何？
師云：夜來風色緊，孤客已先寒。
云：先師無此語，又作麼生？
師云：行人始知苦。
云：十載走紅塵，今朝獨露身。
師云：雪上加霜。
問：如何是城佛？
師云：萬人叢不插標。
云：如何是村佛？
師云：泥豬疥狗。
云：如何是山佛？
師云：絕人往還。
云：如何是教外別傳底一句？
師云：飜譯不出。
問：大通知勝佛，十劫坐道場，為甚麼不得成佛道？
師云：苦殺人。
問：牛頭未見四祖時如何？
師云：寒毛卓豎。
云：見後如何？
師云：額頭汗出。
凡三，示眾云：觸目不會道，猶較些子；運足焉知路？錯下名言。諸仁者！山僧今日將錯就錯，汝等諸人見有眼，聞有耳，嗅有鼻，味有舌，因甚麼卻不會？良久，云：武帝求仙不得仙，王喬端坐卻昇天。咄！
僧問：大眾云臻，合談何事？
師云：波斯入鬧市。
云：恁麼則草偃風行去也。
師云：萬里望鄉關。
問：如何是佛？
師云：著衣吃飯。
云：退身三步，叉手當胸去也。
師云：醉後添柸。
凡十一，韶州曲江王氏子。初謁心禪師，談辯無所抵捂，心云：若之伎，止是耶！是如說食，詎能飽人？
師窘，無以進，從容云：某甲已弓折箭盡，愿和尚慈悲，指個安樂處。
心云：一塵飛而翳天，一芥墮而覆地。安樂處正忌上座許多骨董，直須死卻無量劫來全心始得。師趨出。
一日，默坐下板，會知事捶行者，聞杖聲，忽然大悟。奮起，忘納其屨，趨方丈見心，乃自諭云：天下人總是學得底，悟新是悟得底。
心云：選佛甲科，何可得也？
示眾云：過去諸佛，興慈運悲，也是頭上安頭；現在諸佛，列行布伍，恰似斬頭覓活；未來諸佛，分權顯實，也好與三十棒。且道過在甚麼處？良久，云：欲得不招無間業，莫謗如來正法輪。
示眾云：鉆金石者難為功，摧枯朽者易為力。其力易者報不堅，其功難者果必定。不堅、必定，還是生滅。且道不落生滅一句作麼生道？自小持齋今已老，見人無力下繩床。
示眾云：清珠下於濁水，濁水不得不清；念佛投於亂心，亂心不得不佛。佛既不亂，濁水自清。濁水既清，功歸何所？良久，云：幾度黑風翻大海，未曾聞道釣舟傾。
示眾云：心外無法，而法可明；法外無心，而心可通。可通可明，心法全宗。全其宗，則法法皆宗；全其心，則心心無心。心既無心，直造其源，則現大身而滿虛空中，現小身而纖塵不立。作麼生是纖塵不立？良久，云：一點水墨，兩處成龍。
示眾云：達磨心宗，傳至今日，涓滴不漏，絲發不移。既絲發不移，作麼生傳？寶印當風妙，重重錦縫開。
示眾云：凡夫非是圣人，圣人非是凡夫；凡夫即是圣人，圣人即是凡夫。直得圣凡情盡，須知有轉身一路。若能轉得，入水不溺，入火不燒；若轉不得，有寒暑兮促君壽，有鬼神兮妒君福。
病起示眾，舉拂子云：看看！拂子病，死心病；拂子安，死心安。拂子穿過死心，死心穿過拂子。當恁麼時，喚作拂子，又是死心；喚作死心，又是拂子。畢竟喚作甚麼？良久，云：莫把是非來辨我，浮生穿鑿不相干。
示眾云：說不得處，作麼生舉？舉不得處，作麼生會？會不得處，作麼生明？若也明得，三關一鏃，一鏃三關；若也未明，且作麼生定奪？良久，云：夏月赤王公問：嘗聞三緣和合而生，又聞即死即生，何故有奪胎而生者？某甲甚疑之。
師云：如正言作漕使，隨所住處，即居其位，還疑否？
王云：不疑。
師云：復何疑也？正言於言下領解。
凡四，本郡武寧陳氏子。印心於晦堂。每謂人曰：今之學者，未脫死生，病在甚處？病在偷心未死耳。然非其罪，為師者之罪也。如漢高帝紿韓信而殺之，信雖云死，其心果死乎？古之學者，言下脫生死，效在甚麼處？在偷心已死。然非學者自能爾，實為師者鉗鎚妙密也。如梁武帝御大殿見侯景，不動聲氣，而景之心已枯竭無余矣。諸方所說非不美麗，要之，如趙昌畫花，花雖逼真，而非真花也。
示眾云：三世諸佛不知有，恩無重報；貍奴白牯卻知有，功不浪施。明大用，曉全機。蹤跡處，不思議。歸去好，無人知。沖開碧落松千尺，截斷紅塵水一溪。
示眾云：一葉落，天下秋，全機能放亦能收。金波影落千江，玉露垂珠百草頭。無眹兆，有來由，法身真個鬧啾啾。既是法身，且道鬧個甚麼？良久，云：從來不墮玄中旨，今日那言轉處幽？
示眾云：鼓聲才動，大眾云臻，無限天機，一時漏泄。不辜正眼，便合歸堂，更待繁詞，沈埋宗旨。縱謂釋迦不出世，四十九年說；達磨不西來，少林有妙訣。修山主也似萬里望鄉關。又道若人識祖佛，當處便超越。直饒恁麼悟入親切去，更有轉身一路，勘過了打。以拂子擊繩床。
凡八，南雄保昌何氏子。初謁大溈喆禪師，無所省動。後謁黃龍心，心示以風幡話，久而不契。一日，心問師：風幡話子作麼生師云：迥無入處，乞師方便。
心云：子見貓兒捕鼠乎？目睛不瞬，四足踞地，諸根順向，首尾一直，擬無不中。子誠能如是，心無異緣，六根自靜，默然而究，萬無失一也。
師從是屏去閑緣。歲余，豁然契悟，以偈告心云：
隨隨隨，昔昔昔，隨隨隨後無人識。
夜來明月上高峰，元來只是這個賊。
心頷之。復告之曰：得道非難，弘道為難。弘道猶在己，說法為人難。既明之後，在力行之。大凡宗師說法，一句中具三玄，一玄中具三要。子入處真實，得坐披衣，向後自看，自然七通八達去。師復依止七年，即辭，徧訪叢林。後出世黃龍，終于泐潭也。
示眾云：諸佛出世，善巧多門；祖師西來，不立文字。得無所得，傳無所傳，唯是一心，更無別法。設有三乘十二分教，盡是應病施方，病有千差，藥興萬種，雖然種種方便，種種言詞，種種譬喻，曲為中下之機，黃葉止啼，都無實義。若是上根上智，一聞千悟，得大總持，不假言詮，豈容知解，端然成道？若能如是信解，如是修證，如是悟入，可謂大丈夫成就大丈夫事。既能成就大丈夫事，便能明了目前生死，是有是無，是真是妄。既能了知生死真妄，返觀世出世間所有之法，皆如夢幻。不見古人道：幻人說法幻人聽，由來兩個總無情。說時無說從君說，聽處無聽一任聽。聽既無聽，說又無說，無說無聽，是名一理二義。於此明得，行住坐臥，無非大事現前，俯仰折旋，更無少剩；於此未明，但得五湖風浪靜，任他霄外太陽暉。
示眾云：色心不二，彼我無差。豎起拂子云：若喚作拂子，入地獄如箭；不喚作拂子，有眼如盲；直饒透脫兩頭，也是黑牛臥死水。
示眾云：心無自性，全物而彰；物無自體，全心而現。舉起拂子云：拂子全體現去，變作天大將軍，巡歷四天下。有道學，無道學，有守節，無守節，一時奏與天帝釋。如今回在黃龍手，諸人不得喚作是，不得喚作非，且道喚作甚麼？三頭六臂擎天地，忿怒那吒撲帝鍾。
示眾云：釋迦已滅，彌勒未生，正當今日，佛法委付阿誰？舉起拂子云：看看！於人善者，拂子善應；於人惡者，拂子惡應。善惡俱忘，拂子作麼生應？千年歷日雖無用，犯著須教總滅門。
示眾云：湛水無波，漚從風激，風停漚滅，水靜涵虛。正當恁麼時，設有燕金塞海，蝃蚋搖山，赬尾金鱗優游自適。如今莫有辨浮沈，識深淺，垂綸擲釣者麼？有即出來相見；如無，且歸巖下去，同看月圓時。
僧問：牛頭未見四祖時如何？
師云：京三卞四。
云：見後如何？
師云：灰頭土面。
云：畢竟如何？
師云：一場。
僧問：如何是活句？
師云：死中得。
云：如何是死句？
師云：活中得。
云：如何是不死不活句？
師云：京三卞四。
凡五，示眾云：南北一訣，斬釘截鐵，切忌思量，飜成途轍。
師一日上堂，眾才集，師云：不可更開眼說夢去也。
示眾云：向上一路，衲僧罔措，求妙求玄，邯鄲學步。
僧問：世尊出世，魔界傾頹。和尚開堂，有何祥瑞？
師云：一夜落花雨，滿城流水香。
師同胡巡檢到公安二圣，胡問：達磨對梁武帝云：廓然無圣。公安為甚麼卻有二圣？
師云：一點水墨，兩處成龍。
凡五，蜀人也。初謁真凈文禪師，文問：近離甚處？
師云：大仰。
文云：夏在甚處？
師云：大溈。
文云：甚處人事？
師云：興元府。
文展手云：我手何似佛手？師罔措。
文云：適來祗對，一一靈明，一一天真，及乎道個我手何似佛手，便成窒礙。且道病在甚處？
師云：某甲不會。
文云：一切見成，更教誰會？師當下釋然。
示眾云：大道縱橫，觸事現成，云開日出，水淥山青。拈拄杖，卓一下，云：云門大師來也，說道：觀音菩薩將錢買胡餅，放下手，元來卻是饅頭。大眾！云門只見錐頭利，不見鑿頭方。寶峰即不然。擲下拄杖，云：勿於中路事空王，策杖還須達本鄉。昨日有人從淮南來，不得福建信，卻道嘉州大像吞卻陜府鐵牛。喝一喝，云：是甚說話？笑倒云居土地。
示眾云：祖師關棙子，幽隱少人知。不是悟心者，如何舉似伊？喝一喝，云：是何言歟？若一向恁麼，達磨一宗，掃土而盡。所以大覺世尊初悟此事，便開方便門，示真實相，普令南北東西，四維上下，郭大李二，鄧四張三，同明斯事。云巖今日不免傚古去也。擊拂子云：方便門開也，作麼生是真實相？良久，云：十八十九，癡人夜走。
示眾云：同異成壞總別，三四五六七八。欲要隨流入流，無過先會此法。拈拄杖，卓一下，云：此法非思量分別之所能解，若也分別，落在眾生境界。且道不分別、不思量是個甚麼？擲下拄杖，云：妙湛總持不動尊，首楞嚴王世希有。
示眾云：劄，久雨不晴，直得五老峰頭黑云靉靆，洞庭湖白浪滔滔。云門大師忍俊不禁，向佛殿燒香，三門頭合掌，禱祝咒愿：愿黃梅石女生兒，子母團圓，少室無角鐵牛，常甘水草。喝一喝，云：有甚交涉？
凡四，徧歷諸方，後謁真凈，因讀祖師偈云：
心同虛空界，示等虛空法。
證得虛空時，無是無非法。
於是豁然大悟。
有百法座主云：禪家流多愛脫空。
師造前問：承聞座主講得百法論，是否？
主云：不敢。
師云：昨日雨，今日晴，是甚麼法中收？主無對。
師便打云：莫道禪家流多愛脫空好。
主恚曰：和尚且道昨日雨，今日晴，是甚麼法中收？
師云：四十二時分不相應法中收。主屈服，作禮而謝。
僧問：有問云門：如何是透法身句？門云：北斗藏身。意旨如何？
師云：赤心片片。
云：若是學人即不然。
師云：汝又作麼生？
云：昨夜擡頭看北斗，依稀卻似點糖糕。
師云：但念水草，余無所知。
僧問：達磨西來，傳個甚麼？
師云：周秦漢魏。
凡七，虔州熊氏子。師在道吾作首座，領數衲謁云蓋智和尚。智與語，未數句，盡知所蘊，乃笑曰：觀首座氣質不凡，柰何出言吐氣如醉人耶？
師面熱汗下云：愿和尚不吝慈悲。復與語，錐劄之，茫然，遂求入室。
智云：曾見法昌遇和尚否？
師云：曾看他錄，自了可已，不愿見之。
智云：曾見洞山文和尚否？
師云：關西子，沒頭腦，拖一條布裙作尿臭氣，有甚長處？
智云：儞但向尿臭氣處參取。
師依教，即謁洞山，深領奧旨。復謁智，智云：見關西子後，大事如何？
師云：若不得和尚指示，洎乎蹉過一生。遂禮謝。
師復謁真凈，後出世鹿苑。有清素者，久參慈明，寓居一室，未始與人交。師因食蜜漬荔枝，偶素過門，師呼云：此老人鄉果也，可同食之。
素云：自先師亡後，不得此食久矣。
師云：先師為誰？
素云：慈明也，某忝執侍十三年耳。
師乃疑駭曰：十三年堪忍執侍之役，非得其道而何？遂饋以余果，稍稍親之。
素問師：所見者何人？
云：洞山文。
素云：文見何人？
師云：黃龍南。
素云：南匾頭見先師不久，後來法道大振如此。
師益疑駭，遂袖香詣素作禮，素起避之，曰：吾以福薄，先師受記不許為人。
師益恭，素乃云：憐子之誠，違先師之記，子平生所得試語我。師具通所見。
素云：可矣！能入佛而不能入魔也。
師云：何謂也？
素云：豈不見古人云：末後一句，始到牢關。
如是累月，素乃印可，仍戒之曰：文示子者，皆正知見。然子離文太早，不能盡其妙，吾今為子點破，使子受用，得大自在，他日切勿嗣吾也。師後嗣真凈。
示眾云：溪上桃花爛熳春，倚筇閑看笑靈云。抽枝抽葉尋常事，有悟無疑亦強分。諸禪客！既疑悟之強分，何玄旨而可定哉？但得凡情凈盡，自然圣解都忘。如此則何是非而有之？何得失而論之？何動靜而取之？何彼此而分之？到這，直得妙體虛明，縱橫妙用，都無揀擇，好丑雙行。還有承當得底麼？若承當得，兜率與儞拄杖子向天下橫行。若也未然，不免自受用去也。良久，云：撥落葉看蒼蘚色，卓穿冰放野泉聲。卓拄杖，下座。
示眾云：無法亦無心，無取復何舍？要真盡屬真，在假全歸假。平地上行舡，虛空走馬。九年面壁人，有口還如啞。參。
示眾云：諸禪客！維摩既為眾生病，引得文殊領眾來，各入玄門談不二，只消一默盡空回。到這，直饒七佛之師智慧縱橫，辯才無礙，也須稽首贊嘆始得。既然如是，且道毘耶老漢當此之時向甚麼處去也？良久，云：千尋碧海風澄後，萬里青天月滿時。
示眾云：兜率雖無定度，不踏圣賢舊路，有時捩轉雙睛，幾個眉毛卓豎？喝一喝。
師設三問以待學者，其一云：撥草瞻風，只圖見性，即今上人性在甚麼處？二云：識得自性，方脫生死，眼光落地時作麼生脫？三云：脫得生死，便知去處，四大分時向什麼處去？
凡一，示眾云：聲前認得，已涉廉纖；句下承當，猶為鈍漢。電光石火，尚在遲疑；一點不來，橫屍萬里。良久，云：有甚用處？喝一喝。
凡一，示眾云：未陞猊座已前，盡大地人成佛已畢，更有何法可說？更有何生可利？況菩提煩惱，本自寂然；生死涅盤，猶如春夢；門庭施設，誑謼小兒；方便門開，羅紋結角；於衲僧面前，皆為幻惑。且道衲僧有甚長處？拈起拄杖云：孤根自有擎天勢，不比尋常曲枝。