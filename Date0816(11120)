聞如是：
一時，佛在舍衛國只樹給孤獨園。
爾時，世尊告諸比丘：有一入道，凈眾生行，除去愁憂，無有諸惱，得大智慧，成泥洹證，所謂當滅五蓋，思惟四意止。云何名為一入？所謂專一心，是謂一入。云何為道？所謂賢圣八品道：一名正見，二名正治，三名正業，四名正命，五名正方便，六名正語，七名正念，八名正定，是謂名道，是謂一入道。
云何當滅五蓋？所謂貪欲蓋、瞋恚蓋、調戲蓋、眠睡蓋、疑蓋，是謂當滅五蓋。
云何思惟四意止？於是，比丘內自觀身，除去惡念，無有愁憂；外自觀身，除去惡念，無有愁憂；內外觀身，除去惡念，無有愁憂。內觀痛痛而自娛樂，外觀痛痛，內外觀痛痛。內觀心而自娛樂，外觀心，內外觀心。內觀法，外觀法，內外觀法而自娛樂。
云何比丘內觀身而自娛樂？於是，比丘觀此身隨其性行，從頭至足，從足至頭，觀此身中皆悉不凈，無有可貪。復觀此身有毛、發、爪、齒、皮、肉、筋、骨、髓、腦、脂膏、腸、胃、心、肝、脾、腎之屬，皆悉觀知。屎、尿、生熟二藏、目淚、唾、涕、血脈、肪、膽，皆當觀知，無可貪者。如是，諸比丘！當觀身自娛樂，除去惡念，無有愁憂。
復次，比丘！還觀此身有地種耶？水、火、風種耶？如是，比丘觀此身。復次，比丘！觀此身，分別諸界。此身有四種，猶如巧能屠牛之士，若屠牛弟子，解牛節，解而自觀見此是腳，此是心，此是節，此是頭。如是，彼比丘分別此界，而自觀察此身有地、水、火、風種。如是，比丘觀身而自娛樂。
復次，比丘！觀此身有諸孔，漏出不凈。猶如彼人觀竹園，若觀葦叢。如是，比丘觀此身有諸孔，漏出諸不凈。
復次，比丘！觀死屍，或死一宿，或二宿，或三宿、四宿，或五*宿、六*宿、七宿，身體膖脹，臭處不凈。復自觀身與彼無異，吾身不免此患。若復比丘觀死*屍，烏鵲、鵄
鳥所見噉食；或為虎狼、狗犬、蟲獸之屬所見噉食。復自觀身與彼無異，吾身不離此患。是謂比丘觀身而自娛樂。
復次，比丘！觀死*屍，或噉半散落在地，臭處不凈。復自觀身與彼無異，吾身不離此法。復次，觀死*屍，肉已盡，唯有骨在，血所涂染。復以此身觀彼身亦無有異。如是，比丘觀此身。復次，比丘！觀死*屍筋纏束薪，復自觀身與彼無異。如是，比丘觀此身。
復次，比丘！觀死屍骨節分散，散在異處，或手骨、腳骨各在一處；或膞骨，或腰骨，或尻骨，或臂骨，或肩骨，或脇骨，或脊骨，或項骨，或髑髏。復以此身與彼無異，吾不免此法，吾身亦當壞敗。如是，比丘觀身而自娛樂。
復次，比丘！觀死*屍白色、白珂色。復自觀身與彼無異，吾不離此法。是謂比丘自觀身。
復次，比丘！若見死*屍、骨青、瘀想，無可貪者，或與灰土同色不可分別。如是，比丘！自觀身除去惡念，無有愁憂；此身無常，為分散法。如是，比丘內自觀身，外觀身，內外觀身，解無所有。
云何比丘內觀痛痛？於是，比丘得樂痛時，卽
自覺知我得樂痛；得苦痛時，卽
自覺知我得苦痛；得不苦不樂痛時，卽
自覺知我得不苦不樂痛。若得食樂痛時，便自覺知我得食樂痛；若得食苦痛時，便自覺知我得食苦痛；若得食不苦不樂痛時，亦自覺知我得食不苦不樂痛。若得不食樂痛時，便自覺知我得不食樂痛；若得不食苦痛時，亦自覺知我不食苦痛；若得不食不苦不樂痛時，亦自覺知我得不食不苦不樂痛。如是，比丘內自觀痛。
復次，若復比丘得樂痛時，爾時不得苦痛，爾時自覺知我受樂痛。若得苦痛時，爾時不得樂痛，自覺知我受苦痛。若得不苦不樂痛時，爾時無苦無樂，自覺知我受不苦不樂痛。彼習法而自娛樂，亦觀盡法，復觀*習盡之法。或復有痛而現在前可知可見，思惟原本，無所依倚而自娛樂，不起世間想；於其中亦不驚怖，*以不驚怖，便得泥洹：生死已盡，梵行已立，所作已辦，更不復受有，如真實知。如是，比丘內自觀痛，除去亂念，無有愁憂；外自觀痛，內外觀痛，除去亂念，無有愁憂。如是，比丘內外觀痛。
云何比丘觀心心法而自娛樂？於是，比丘有愛欲心，便自覺知有愛欲心；無愛欲心，亦自覺知無愛欲心。有瞋恚心，便自覺知有瞋恚心；無瞋恚心，亦自覺知無瞋恚心。有愚癡心，便自覺知有愚癡心；無愚癡心，便自覺知無愚癡心。有愛念心，便自覺知有愛念心；無愛念心，便自覺知無愛念心。有受入心，便自覺知有受入心；無受入心，便自覺知無受入心。有亂念心，便自覺知有亂心；無亂心，便自覺知無亂心。有散落心，亦自覺知有散落心；無散落心，便自覺知無散落心。有普遍心，便自覺知有普遍心；無普遍心，便自覺知無普遍心。有大心，便自覺知有大心；無大心，便自覺知無大心。有無量心，便自覺知有無量心；無無量心，便自覺知無無量心。有三昧心，便自覺知有三昧心；無三昧心，便自覺知無三昧心。未解脫心，便自覺知未解脫心；已解脫心，便自覺知已解脫心。如是，比丘心心相觀意止。
觀習法，觀盡法，幷
觀*習盡之法，思惟法觀而自娛樂。可知、可見、可思惟、不可思惟，無所猗，不起世間想。已不起想，便無畏怖；已無畏怖，便無余；已無余，便涅盤：生死已盡，梵行已立，所作已辦，更不復受有，如實知之。如是，比丘內自觀心心意止，除去亂念，無有憂愁；外觀心，內外觀心心意止。如是，比丘心心相觀意止。
云何比丘法法相觀意止？於是，比丘修念覺意，依觀、依無欲、依滅盡，舍諸惡法。修法覺意、修精進覺意、修念覺意、修猗覺意、修三昧覺意、修護覺意，依觀、依無欲、依滅盡，舍諸惡法。如是，比丘法法相觀意止。
復次，比丘！於愛欲解脫，除惡不善法，有覺、有觀，有猗念，樂於初禪而自娛樂。如是，比丘法法相觀意止。
復次，比丘！舍有覺、有觀，內發歡喜，專其一意，成無覺、無觀，念猗喜安，游二禪而自娛樂。如是，比丘法法相觀意止。
復次，比丘！舍於念，修於護，恒自覺知身覺樂，諸賢圣所求，護念清凈，行於三禪。如是，比丘法法相觀意止。
復次，比丘！舍苦樂心，無復憂喜，無苦無樂，護念清凈，樂於四禪。如是，比丘法法相觀意止。彼行*習法，行盡法，并行*習盡之法而自娛樂，便得法意止而現在前。可知可見，除去亂想，無所依*猗，不起世間想；已不起想，便無畏怖；已無畏怖，生死便盡：梵行已立，所作已辦，更不復受有，如實知之。諸比丘！依一入道眾生得清凈，遠離愁憂，無憂喜想，便逮智慧，得涅盤證。所謂滅五蓋，修四意止也。
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：我於是中不見一法速磨滅者，憎梵行人。是故，諸比丘！當修行慈忍，身行慈，口行慈，意行慈。如是，諸比丘！當作是學！
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：若有一人出現世時，諸天、人民、魔及魔天、沙門、婆羅門，最尊最上，無與等者，福田第一，可事可敬。云何為一人？所謂多薩阿竭、阿羅呵、三耶三佛。是謂一人出現世時，過諸天、人民、阿須倫、魔及魔天、沙門、婆羅門上，最尊最上，無與等者，福田第一，可事可敬。如是，諸比丘！常當供養如來。如是，諸比丘！當作是學！
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：其有瞻視病者，則為瞻視我已；有看病者，則為看我已。所以然者，我今躬欲看視疾病。諸比丘！我不見一人於諸天、世間、沙門、婆羅門施中，最上無過是施。其行是施，爾乃為施，獲大果報，得大功德，名稱普至，得甘露法味。所謂如來、至真、等正覺，知施中最上無過是施。其行是施，爾乃為施，獲大果報，得大功德。我今因此因緣而作是說：瞻視病者，則為膽視我已而無有異；汝等長夜獲大福佑。如是，諸比丘！當作是學！
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：其有嘆譽阿練若者，則為嘆譽我已。所以然者，我今恒自嘆譽阿練若行；其有誹謗阿練若者，則為誹謗我已。其有嘆說乞食者，則為嘆譽我已。所以然者，我恒嘆說能乞食者；其有謗毀乞食*者，則為謗毀我已。其有嘆說獨坐者，則為嘆說我已。所以然者，我恒嘆說能獨坐者；其有毀獨坐者，則為毀我已。其有嘆譽一坐一食者，則為嘆譽我已。所以然者，我恒嘆譽一坐一食者；其有毀者，則為毀我已。若有嘆說坐樹下者，則為嘆說我身無異。所以然者，我恒嘆譽在樹下者；若有毀彼在樹下者，則為毀我已。其有嘆說露坐者，則為嘆說我已。所以者何？我恒嘆說露坐者；其有毀辱露坐者，則為毀辱我已。其有嘆說空閑處者，則為嘆說我已。所以者何？我恒嘆說空閑處者；其有毀辱空閑處者，則為毀辱我已。其有嘆說著五納衣者，則為嘆說我已。所以者何？我恒嘆說著五納衣者；其有毀辱著五納衣者，則為毀辱我已。
其有嘆說持三衣者，則為嘆說我已。何以故？我恒嘆說持三衣者；其有毀辱持三衣者，則為毀辱我已。其有嘆說在冢間坐者，則為嘆說我已。何以故？我恒嘆說在冢間坐者；其有毀辱在冢間坐者，則為毀辱我已。其有嘆說一食者，則為嘆說我已。何以故？我恒嘆說一食者；其有毀辱一食者，則為毀辱我已。其有嘆說日正中食者，則為嘆說我已。何以故？我恒嘆說正中食者；其有毀辱正中食者，則為毀辱我已。
其有嘆*說諸頭陀行者，則為嘆*說我已。所以然者，我恒嘆說諸頭陀行；其有毀辱諸頭陀行者，則為毀辱我已。我今教諸比丘，當如大迦葉所行，無有漏失者。所以然者，迦葉比丘有此諸行。是故，諸比丘！所學常當如大迦葉。如是，比丘！當作是學！
爾時，諸比丘聞佛所說，歡喜奉行！
聞如是：
一時，佛在羅閱城迦蘭陀竹園所，與大比丘眾五百人俱。
爾時，尊者大迦葉住阿練若，到時乞食，不擇貧富，一處一坐，終不移易，樹下，露坐，或空閑處，著五納衣，或持三衣，或在冢間，或時一食，或正中食，或行頭陀，年高長大。爾時，尊者大迦葉食後，便詣一樹下禪定。禪定已，從*座起，整衣服，往至世尊所。
是時，世尊遙見迦葉來，世尊告曰：善來，迦葉！
時，迦葉便至世尊所，頭面禮足，在一面坐。
世尊告曰：迦葉！汝今年高長大，志衰朽弊。汝今可舍乞食，乃至諸頭陀行，亦可受諸長者請，并受衣裳。
迦葉對曰：我今不從如來教。所以然者，若如來不成無上正真道者，我則成辟支佛。然彼辟支佛盡行阿練若，到時乞食，不擇貧富，一處一坐，終不移*易，樹下，露坐，或空閑處，著五納衣，或持三衣，或在冢間，或時一食，或正中食，或行頭陀。如今不敢舍本所習，更學余行。
世尊告曰：善哉！善哉！迦葉！多所饒益，度人無量，廣及一切，天、人得度。所以然者，若，迦葉！此頭陀行在世者，我法亦當久在於世。設法在世，增益天道，三惡道便減。亦成須陀洹、斯陀含、阿那含三乘之道，皆存於世。諸比丘！所學皆當如迦葉所習。如是，諸比丘！當作是學！
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：利養甚重，令人不得至無上正真之道。所以然者，諸比丘！彼提婆達兜愚人取彼王子婆羅留支五百釜食供養。設彼不與者，提婆達兜愚人終不作此惡；以婆羅留支王子五百釜食，日來供養，是故提婆達兜起五逆惡，身壞命終，生摩訶阿鼻地獄中。以此方便，當知利養甚重，令人不得至無上正真之道。若未生利養心不應令生，已生當滅之。如是，諸比丘！當作是學！
爾時，諸比丘聞佛所說，歡喜奉行！
聞如是：
一時，佛在羅閱城耆闍崛山中，與大比丘眾五百人俱。
爾時，提婆達兜壞亂眾僧，壞如來足，教阿闍世取父王殺，復殺羅漢比丘尼。在大眾中而作是說：何處有惡？惡從何生？誰作此惡當受其報？我亦不作此惡而受其報。
爾時，有眾多比丘，入羅閱城乞食而聞此語。提婆達兜愚人在大眾中而作是說：何處有惡？惡從何生？誰作此惡而受其報？爾時，眾多比丘食後攝取衣鉢，以尼師壇著右肩上，便往至世尊所，頭面禮足，在一面坐。
爾時，眾多比丘白世尊曰：提婆達兜愚人在大眾中而作是說：云何為惡無殃，作福無報，無有受善惡之報。
爾時，世尊告諸比丘：有惡、有罪，善惡之行皆有報應。若彼提婆達兜愚人知有善惡報者，便當枯竭，愁憂不樂；沸血便從面孔出；以彼提婆達兜不知善惡之報，是故在大眾中而作是說：無善惡之報，為惡無殃，作善無福。
爾時，世尊便說此偈：
愚者審自明，為惡無有福；
我今豫了知，善惡之報應。
如是，諸比丘！當遠離惡，為福莫倦。諸比丘！當作是學！
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：受人利養甚重不易，令人不得至無為之處。所以然者，利養之報，斷入人皮；*以斷皮，便斷肉；*以斷肉，便斷骨；以斷骨，便徹髓。諸比丘！當以此方便，知利養甚重。若未生利養心應使不生，已生求令滅之。如是，諸比丘！當作是學！
爾時，諸比丘聞佛所說，歡喜奉行！
聞如是：
一時，佛在舍衛國只樹給孤獨園。
爾時，世尊告諸比丘：受人利養甚為不易，令人不得至無為*之處。所以然者，若彼師利羅比丘不貪利養者，不作爾許無量殺生，身壞命終，生地獄中。
爾時，世尊便說此偈：
受人利養重，壞人清白行；
是故當制心，莫貪著於味。
師利*以得定，乃至天帝宮；
便於神通退，墮於屠殺中。
諸比丘！當以此方便，知受人利養甚為不易。如是，比丘當作是學：未生利養心制令不生，已生此心求方便令滅。如是，諸比丘！當作是學！
爾時，諸比丘聞佛所說，歡喜奉行！
