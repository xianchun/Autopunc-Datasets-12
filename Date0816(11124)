復次，善現！菩薩摩訶薩住第五極難勝地時，應遠離十法。何等為十？一者、應遠離居家；二者、應遠離苾芻尼；三者、應遠離家慳；四者、應遠離眾會忿諍；五者、應遠離自贊毀他；六者、應遠離十不善業道；七者、應遠離增上慢傲；八者、應遠離顛倒；九者、應遠離猶豫；十者、應遠離貪瞋癡。善現！菩薩摩訶薩住第五極難勝地時，應常遠離如是十法。
復次，善現！菩薩摩訶薩住第六現前地時，應圓滿六法。何等為六？一者、應圓滿布施波羅蜜多；二者、應圓滿凈戒波羅蜜多；三者、應圓滿安忍波羅蜜多；四者、應圓滿精進波羅蜜多；五者、應圓滿靜慮波羅蜜多；六者、應圓滿般若波羅蜜多；復應遠離六法。何等為六？一者、應遠離聲聞心；二者、應遠離獨覺心；三者、應遠離熱惱心；四者、見乞者來，心不厭戚；五者、舍所有物，無憂悔心；六者、於來求者，終不矯誑。善現！菩薩摩訶薩住第六現前地時，應圓滿如是六法及應遠離如是六法。
復次，善現！菩薩摩訶薩住第七遠行地時，應遠離二十法。何等二十？一者、應遠離我執、有情執乃至知者執、見者執；二者、應遠離斷執；三者、應遠離常執；四者、應遠離相想；五者、應遠離因等見執；六者、應遠離名色執；七者、應遠離蘊執；八者、應遠離處執；九者、應遠離界執；十者、應遠離諦執；十一者、應遠離緣起執；十二者、應遠離住著三界執；十三者、應遠離一切法執；十四者、應遠離於一切法如理、不如理執；十五者、應遠離依佛見執；十六者、應遠離依法見執；十七者、應遠離依僧見執；十八者、應遠離依戒見執；十九者、應遠離怖畏空法；二十者、應遠離違背空性。
復應圓滿二十法。何等二十？一者、應圓滿通達空；二者、應圓滿證無相；三者、應圓滿知無愿；四者、應圓滿三輪清凈；五者、應圓滿悲愍有情，及於有情無所執著；六者、應圓滿一切法平等見，及於此中無所執著；七者、應圓滿一切有情平等見，及於此中無所執著；八者、應圓滿通達真實理趣，及於此中無所執著；九者、應圓滿無生忍智；十者、應圓滿說一切法一相理趣；十一者、應圓滿滅除分別；十二者、應圓滿遠離諸想；十三者、應圓滿遠離諸見；十四者、應圓滿遠離煩惱；十五者、應圓滿奢摩他、毗鉢舍那地；十六者、應圓滿調伏心性；十七者、應圓滿寂靜心性；十八者、應圓滿無礙智性；十九者、應圓滿無所愛染；二十者、應圓滿隨心所欲往諸佛土，於佛眾會，自現其身。善現！菩薩摩訶薩住第七遠行地時，應遠離如是二十法及應圓滿如是二十法。
復次，善現！菩薩摩訶薩住第八不動地時，應圓滿四法。何等為四？一者、應圓滿悟入一切有情心行；二者、應圓滿游戲諸神通；三者、應圓滿見諸佛土，如其所見，而自嚴凈種種佛土；四者、應圓滿供養承事諸佛世尊，於如來身如實觀察。善現！菩薩摩訶薩住第八不動地時，應圓滿如是四法。
復次，善現！菩薩摩訶薩住第九善慧地時，應圓滿四法。何等為四？一者、應圓滿知諸有情根勝劣智；二者、應圓滿嚴凈佛土；三者、應圓滿如幻等持，數入諸定；四者、應圓滿隨諸有情善根應熟，故入諸有，自現化生。善現！菩薩摩訶薩住第九善慧地時，應圓滿如是四法。
復次，善現！菩薩摩訶薩住第十法云地時，應圓滿十二法。何等十二？一者、應圓滿攝受無邊處所大愿，隨有所愿，皆令圓滿；二者、應圓滿隨諸天、龍、藥叉、健達縛、阿素洛、揭路茶、緊捺洛、莫呼洛伽、人非人等異類音智；三者、應圓滿無礙辯說智；四者、應圓滿入胎具足；五者、應圓滿出生具足；六者、應圓滿家族具足；七者、應圓滿種姓具足；八者、應圓滿眷屬具足；九者、應圓滿生身具足；十者、應圓滿出家具足；十一者、應圓滿莊嚴菩提樹具足；十二者、應圓滿一切功德成辦具足。善現！菩薩摩訶薩住第十法云地時，應圓滿如是十二法。善現當知！已圓滿第十法云地菩薩摩訶薩與諸如來應言無異。
尒時，具壽善現白佛言：世尊！云何菩薩摩訶薩修治凈勝意樂業？
佛言：善現！若菩薩摩訶薩以應一切智智心，修集一切善根，是為菩薩摩訶薩修治凈勝意樂業。
世尊！云何菩薩摩訶薩修治一切有情平等心業？
善現！若菩薩摩訶薩以應一切智智心，引發慈悲喜舍四種無量，是為菩薩摩訶薩修治一切有情平等心業。
世尊！云何菩薩摩訶薩修治布施業？
善現！若菩薩摩訶薩於一切有情無所分別而行布施，是為菩薩摩訶薩修治布施業。
世尊！云何菩薩摩訶薩修治親近善友業？
善現！若菩薩摩訶薩見諸善友勸化有情，令其修習一切智智，即便親近恭敬供養，尊重贊嘆，諮受正法，晝夜承奉，無懈惓心，是為菩薩摩訶薩修治親近善友業。
世尊！云何菩薩摩訶薩修治求法業？
善現！若菩薩摩訶薩以應一切智智心，勤求如來無上正法，不墮聲聞、獨覺等地，是為菩薩摩訶薩修治求法業。
世尊！云何菩薩摩訶薩修治常樂出家業？
善現！若菩薩摩訶薩一切生處厭居家，牢獄喧雜，常欣佛法，清凈出家，無能為礙，是為菩薩摩訶薩修治常樂出家業。
世尊！云何菩薩摩訶薩修治愛樂佛身業？
善現！若菩薩摩訶薩蹔一覩見佛形像已，乃至證得無上菩提，終不舍於念佛作意，是為菩薩摩訶薩修治愛樂佛身業。
世尊！云何菩薩摩訶薩修治開闡法教業？
善現！若菩薩摩訶薩於佛在世及涅盤後，為諸有情開闡法教，初、中、後善文義巧妙，純一圓滿清白梵行，所謂契經、應頌、記別、諷頌、自說、緣起、譬喻、本事、本生、方廣、希法、論義，是為菩薩摩訶薩修治開闡法教業。
世尊！云何菩薩摩訶薩修治破憍慢業？
善現！若菩薩摩訶薩常懷謙敬，伏憍慢心，由此不生下姓卑族，是為菩薩摩訶薩修治破憍慢業。
世尊！云何菩薩摩訶薩修治諦語業？
善現！若菩薩摩訶薩稱知而說，言行相符，是為菩薩摩訶薩修治諦語業。
世尊！云何菩薩摩訶薩清凈禁戒？
善現！若菩薩摩訶薩不起聲聞、獨覺作意及余破戒，障菩提法，是為菩薩摩訶薩清凈禁戒。
世尊！云何菩薩摩訶薩知恩報恩？
善現！若菩薩摩訶薩行菩薩行時，於得小恩尚不忘報，況大恩惠而當不酬，是為菩薩摩訶薩知恩報恩。
世尊！云何菩薩摩訶薩住安忍力？
善現！若菩薩摩訶薩，設諸有情來見侵毀，而於彼所無恚害心，是為菩薩摩訶薩住安忍力。
世尊！云何菩薩摩訶薩受勝歡喜？
善現！若菩薩摩訶薩所化有情既得成熟，身心適悅，受勝歡喜，是為菩薩摩訶薩受勝歡喜。
世尊！云何菩薩摩訶薩不舍有情？
善現！若菩薩摩訶薩拔濟有情，心不舍，是為菩薩摩訶薩不舍有情。
世尊！云何菩薩摩訶薩起大悲？
善現！若菩薩摩訶薩行菩薩行時，作如是念：我為饒益一一有情，假使各如無量無數殑伽沙劫處大地獄，受諸劇苦，或燒或煮，或斫或截，若刺若懸，若磨若搗，受如是等無量苦事，乃至令彼乘於佛乘而般涅盤，如是一切有情界盡，而大悲心曾無厭倦。是為菩薩摩訶薩起大悲。
世尊！云何菩薩摩訶薩於諸師長以敬信心諮承供養，如事佛想？
善現！若菩薩摩訶薩為求無上正等菩提，恭順師長，都無所顧，是為菩薩摩訶薩於諸師長以敬信心諮承供養，如事佛想。
世尊！云何菩薩摩訶薩勤求修習波羅蜜多？
善現！若菩薩摩訶薩於諸波羅蜜多，專心求學，遠離余事，是為菩薩摩訶薩勤求修習波羅蜜多。
世尊！云何菩薩摩訶薩勤求多聞，常無厭足，於所聞法，不著文字？
善現！若菩薩摩訶薩發勤精進，作是念言：若此佛土、若十方界，諸佛世尊所說正法，我皆聽習、讀誦、受持，而於其中，不著文字。是為菩薩摩訶薩勤求多聞，常無厭足，於所聞法，不著文字。
世尊！云何菩薩摩訶薩以無染心常行法施，雖廣開化，而不自高？
善現！若菩薩摩訶薩為諸有情宣說正法，尚不自為持此善根回向菩提，況求余事。雖多化導，而不自恃，是為菩薩摩訶薩以無染心常行法施，雖廣開化，而不自高。
世尊！云何菩薩摩訶薩為嚴凈土，植諸善根，雖用回向，而不自舉？
善現！若菩薩摩訶薩勇猛精進，修諸善根，為欲莊嚴諸佛凈國及為清凈自他心生，雖為是事，而不自高，是為菩薩摩訶薩為嚴凈土，植諸善根，雖用回向，而不自舉。
世尊！云何菩薩摩訶薩為化有情，雖不厭倦無邊生死，而不自高？
善現！若菩薩摩訶薩為欲成熟一切有情，植諸善根，嚴凈佛土，乃至未滿一切智智，雖受無邊生死勤苦，而無厭倦，亦不自高，是為菩薩摩訶薩為化有情，雖不厭倦無邊生死，而不自高。
世尊！云何菩薩摩訶薩雖住慚愧，而無所著？
善現！若菩薩摩訶薩專求無上正等菩提，於諸聲聞、獨覺作意具慚愧故，終不蹔起，而於其中亦無所著，是為菩薩摩訶薩雖住慚愧，而無所著。
世尊！云何菩薩摩訶薩住阿練若常不舍離？
善現！若菩薩摩訶薩為求無上正等菩提，超諸聲聞、獨覺等地故，常不舍阿練若處，是為菩薩摩訶薩住阿練若常不舍離。
世尊！云何菩薩摩訶薩少欲？
善現！若菩薩摩訶薩尚不自為求大菩提，況欲世間利譽等事，是為菩薩摩訶薩少欲。
世尊！云何菩薩摩訶薩喜足？
善現！若菩薩摩訶薩專為證得一切智智故，於余事而無所著，是為菩薩摩訶薩喜足。
世尊！云何菩薩摩訶薩常不舍離杜多功德？
善現！若菩薩摩訶薩常於深法起諦察忍，是為菩薩摩訶薩常不舍離杜多功德。
世尊！云何菩薩摩訶薩於諸學處未曾棄舍？
善現！若菩薩摩訶薩於所學戒堅守不移，而於其中能不取相，是為菩薩摩訶薩於諸學處未曾棄舍。
世尊！云何菩薩摩訶薩於諸欲樂深生厭離？
善現！若菩薩摩訶薩於妙欲樂不起欲尋，是為菩薩摩訶薩於諸欲樂深生厭離。
世尊！云何菩薩摩訶薩常能發起寂滅俱心？
善現！若菩薩摩訶薩達一切法曾無起作，是為菩薩摩訶薩常能發起寂滅俱心。
世尊！云何菩薩摩訶薩舍諸所有？
善現！若菩薩摩訶薩於內外法曾無所取，是為菩薩摩訶薩舍諸所有。
世尊！云何菩薩摩訶薩心不滯沒？
善現！若菩薩摩訶薩於諸識住未常起心，是為菩薩摩訶薩心不滯沒。
世尊！云何菩薩摩訶薩於諸所有，無所顧戀？
善現！若菩薩摩訶薩於一切物無所思惟，是為菩薩摩訶薩於諸所有，無所顧戀。
世尊！云何菩薩摩訶薩應遠離居家？
善現！若菩薩摩訶薩志性好游諸佛國土，隨所生處，常樂出家，剃發去須，執持應器，被三法服，現作沙門，是為菩薩摩訶薩應遠離居家。
世尊！云何菩薩摩訶薩應遠離苾芻尼？
善現！若菩薩摩訶薩常應遠離諸苾芻尼，不與共居，如彈指頃，亦復於彼不起異心，是為菩薩摩訶薩應遠離苾芻尼。
世尊！云何菩薩摩訶薩應遠離家慳？
善現！若菩薩摩訶薩作是思惟：我應長夜利益安樂一切有情，今此有情，自由福力，感得如是勝施主家，故我於中，不應慳嫉。是為菩薩摩訶薩應遠離家慳。
世尊！云何菩薩摩訶薩應遠離眾會忿諍？
善現！若菩薩摩訶薩作是思惟：若處眾會，其中或有聲聞、獨覺，或說彼乘相應法要，令我退失大菩提心，是故定應遠離眾會。復作是念：諸忿諍者，能使有情發起瞋害，造作種種惡不善業，尚違善趣，況大菩提，是故定應遠離忿諍。是為菩薩摩訶薩應遠離眾會忿諍。
世尊！云何菩薩摩訶薩應遠離自贊毀他？
善現！若菩薩摩訶薩於內外法都無所見，故應遠離自贊毀他，是為菩薩摩訶薩應遠離自贊毀他。
世尊！云何菩薩摩訶薩應遠離十不善業道？
善現！若菩薩摩訶薩作是思惟：此十惡法尚礙善趣二乘圣道，況大菩提，故應遠離。是為菩薩摩訶薩應遠離十不善業道。
世尊！云何菩薩摩訶薩應遠離增上慢傲？
善現！若菩薩摩訶薩不見有法可起慢傲，是為菩薩摩訶薩應遠離增上慢傲。
世尊！云何菩薩摩訶薩應遠離顛倒？
善現！若菩薩摩訶薩觀顛倒事都不可得，是為菩薩摩訶薩應遠離顛倒。
世尊！云何菩薩摩訶薩應遠離猶豫？
善現！若菩薩摩訶薩觀猶豫事都不可得，是為菩薩摩訶薩應遠離猶豫。
世尊！云何菩薩摩訶薩應遠離貪瞋癡？
善現！若菩薩摩訶薩都不見有貪瞋癡事，是為菩薩摩訶薩應遠離貪瞋癡。
世尊！云何菩薩摩訶薩應圓滿六波羅蜜多？
善現！若菩薩摩訶薩圓滿六種波羅蜜多，超諸聲聞及獨覺地。又住此六波羅蜜多，佛及二乘能度五種所知海岸。何等為五？一者、過去；二者、未來；三者、現在；四者、無為；五者、不可說。是為菩薩摩訶薩應圓滿六波羅蜜多。
世尊！云何菩薩摩訶薩應遠離聲聞心？
善現！若菩薩摩訶薩作如是念：諸聲聞心非證無上大菩提道，故應遠離。是為菩薩摩訶薩應遠離聲聞心。
世尊！云何菩薩摩訶薩應遠離獨覺心？
善現！若菩薩摩訶薩作如是念：諸獨覺心定不能得一切智智，故我今者，應遠離之。是為菩薩摩訶薩應遠離獨覺心。
世尊！云何菩薩摩訶薩應遠離熱惱心？
善現！若菩薩摩訶薩作如是念：怖畏生死熱惱之心，非證無上正等覺道，故應遠離。是為菩薩摩訶薩應遠離熱惱心。
世尊！云何菩薩摩訶薩見乞者來，心不厭戚？
善現！若菩薩摩訶薩作如是念：此厭戚心於大菩提非能證道，故我今者定應遠離。是為菩薩摩訶薩見乞者來，心不厭戚。
世尊！云何菩薩摩訶薩舍所有物，無憂悔心？
善現！若菩薩摩訶薩作如是念：此憂悔心於證無上正等菩提定為障礙，故我應舍。是為菩薩摩訶薩舍所有物，無憂悔心。
世尊！云何菩薩摩訶薩於來求者，終不矯誑？
善現！若菩薩摩訶薩作如是念：此矯誑心，定非阿耨多羅三藐三菩提道。何以故？菩薩摩訶薩初發無上菩提心時，作是誓言：凡我所有，施來求者，隨欲不空。如何今時而矯誑彼？是為菩薩摩訶薩於來求者，終不矯誑。
世尊！云何菩薩摩訶薩應遠離我執、有情執乃至知者執、見者執？
善現！若菩薩摩訶薩觀我、有情乃至知者、見者畢竟不可得故，是為菩薩摩訶薩應遠離我執、有情執乃至知者執、見者執。
世尊！云何菩薩摩訶薩應遠離斷執？
善現！若菩薩摩訶薩觀一切法畢竟不生，無斷義故，是為菩薩摩訶薩應遠離斷執。
世尊！云何菩薩摩訶薩應遠離常執？
善現！若菩薩摩訶薩觀一切法無常性故，是為菩薩摩訶薩應遠離常執。
世尊！云何菩薩摩訶薩應遠離相想？
善現！若菩薩摩訶薩觀雜染性不可得故，是為菩薩摩訶薩應遠離相想。
世尊！云何菩薩摩訶薩應遠離因等見執？
善現！若菩薩摩訶薩都不見有諸見性故，是為菩薩摩訶薩應遠離因等見執。
世尊！云何菩薩摩訶薩應遠離名色執？
善現！若菩薩摩訶薩觀名色性都不可得，是為菩薩摩訶薩應遠離名色執。
世尊！云何菩薩摩訶薩應遠離蘊執？
善現！若菩薩摩訶薩觀五蘊性都不可得，是為菩薩摩訶薩應遠離蘊執。
世尊！云何菩薩摩訶薩應遠離處執？
善現！若菩薩摩訶薩觀十二處性都不可得，是為菩薩摩訶薩應遠離處執。
世尊！云何菩薩摩訶薩應遠離界執？
善現！若菩薩摩訶薩觀十八界等性都不可得，是為菩薩摩訶薩應遠離界執。
世尊！云何菩薩摩訶薩應遠離諦執？
善現！若菩薩摩訶薩觀諸諦性都不可得，是為菩薩摩訶薩應遠離諦執。
世尊！云何菩薩摩訶薩應遠離緣起執？
善現！若菩薩摩訶薩觀諸緣起性不可得故，是為菩薩摩訶薩應遠離緣起執。
世尊！云何菩薩摩訶薩應遠離住著三界執？
善現！若菩薩摩訶薩觀三界性都不可得，是為菩薩摩訶薩應遠離住著三界執。
世尊！云何菩薩摩訶薩應遠離一切法執？
善現！若菩薩摩訶薩觀諸法性皆如虛空，都不可得，是為菩薩摩訶薩應遠離一切法執。
世尊！云何菩薩摩訶薩應遠離於一切法如理、不如理執？
善現！若菩薩摩訶薩觀諸法性都不可得，無有如理、不如理性，是為菩薩摩訶薩應遠離於一切法如理、不如理執。
世尊！云何菩薩摩訶薩應遠離依佛見執？
善現！若菩薩摩訶薩知依佛見執不得見佛故，是為菩薩摩訶薩應遠離依佛見執。
世尊！云何菩薩摩訶薩應遠離依法見執？
善現！若菩薩摩訶薩達真法性不可見故，是為菩薩摩訶薩應遠離依法見執。
世尊！云何菩薩摩訶薩應遠離依僧見執？
善現！若菩薩摩訶薩知和合眾無相無為，不可見故，是為菩薩摩訶薩應遠離依僧見執。
世尊！云何菩薩摩訶薩應遠離依戒見執？
善現！若菩薩摩訶薩知罪福性俱非有故，是為菩薩摩訶薩應遠離依戒見執。
世尊！云何菩薩摩訶薩應遠離怖畏空法？
善現！若菩薩摩訶薩觀諸空法皆無自性，所怖畏事畢竟非有，是為菩薩摩訶薩應遠離怖畏空法。
世尊！云何菩薩摩訶薩應遠離違背空性？
善現！若菩薩摩訶薩觀一切法自性皆空，非空與空有違背故，是為菩薩摩訶薩應遠離違背空性。
世尊！云何菩薩摩訶薩應圓滿通達空？
善現！若菩薩摩訶薩達一切法自相皆空，是為菩薩摩訶薩應圓滿通達空。
世尊！云何菩薩摩訶薩應圓滿證無相？
善現！若菩薩摩訶薩不思惟一切相，是為菩薩摩訶薩應圓滿證無相。
世尊！云何菩薩摩訶薩應圓滿知無愿？
善現！若菩薩摩訶薩於三界法心無所住，是為菩薩摩訶薩應圓滿知無愿。
世尊！云何菩薩摩訶薩應圓滿三輪清凈？
善現！若菩薩摩訶薩具足清凈十善業道，是為菩薩摩訶薩應圓滿三輪清凈。
世尊！云何菩薩摩訶薩應圓滿悲愍有情，及於有情無所執著？
善現！若菩薩摩訶薩已得大悲及嚴凈土，是為菩薩摩訶薩應圓滿悲愍有情，及於有情無所執著。
世尊！云何菩薩摩訶薩應圓滿一切法平等見，及於此中無所執著？
善現！若菩薩摩訶薩於一切法不增不減，及於此中無取無住，是為菩薩摩訶薩應圓滿一切法平等見，及於此中無所執著。
世尊！云何菩薩摩訶薩應圓滿一切有情平等見，及於此中無所執著？
善現！若菩薩摩訶薩於諸有情不增不減，及於此中無取無住，是為菩薩摩訶薩應圓滿一切有情平等見，及於此中無所執著。
世尊！云何菩薩摩訶薩應圓滿通達真實理趣，及於此中無所執著？
善現！若菩薩摩訶薩於一切法真實理趣，雖如實通達而無所通達，及於此中無取無住，是為菩薩摩訶薩應圓滿通達真實理趣，及於此中無所執著。
世尊！云何菩薩摩訶薩應圓滿無生忍智？
善現！若菩薩摩訶薩忍一切法無生無滅，無所造作，及知名色畢竟不生，是為菩薩摩訶薩應圓滿無生忍智。
世尊！云何菩薩摩訶薩應圓滿說一切法一相理趣？
善現！若菩薩摩訶薩於一切法行不二相，是為菩薩摩訶薩應圓滿說一切法一相理趣。
世尊！云何菩薩摩訶薩應圓滿滅除分別？
善現！若菩薩摩訶薩於一切法不起分別，是為菩薩摩訶薩應圓滿滅除分別。
世尊！云何菩薩摩訶薩應圓滿遠離諸想？
善現！若菩薩摩訶薩遠離一切小大無量想，是為菩薩摩訶薩應圓滿遠離諸想。
世尊！云何菩薩摩訶薩應圓滿遠離諸見？
善現！若菩薩摩訶薩遠離一切聲聞、獨覺等見，是為菩薩摩訶薩應圓滿遠離諸見。
世尊！云何菩薩摩訶薩應圓滿遠離煩惱？
善現！若菩薩摩訶薩棄舍一切有漏煩惱習氣相續，是為菩薩摩訶薩應圓滿遠離煩惱。
世尊！云何菩薩摩訶薩應圓滿奢摩他、毗鉢舍那地？
善現！若菩薩摩訶薩修一切智、道相智、一切相智，是為菩薩摩訶薩應圓滿奢摩他、毗鉢舍那地。
世尊！云何菩薩摩訶薩應圓滿調伏心性？
善現！若菩薩摩訶薩於三界法不樂不動，是為菩薩摩訶薩應圓滿調伏心性。
世尊！云何菩薩摩訶薩應圓滿寂靜心性？
善現！若菩薩摩訶薩善攝六根，是為菩薩摩訶薩應圓滿寂靜心性。
世尊！云何菩薩摩訶薩應圓滿無礙智性？
善現！若菩薩摩訶薩修得佛眼，是為菩薩摩訶薩應圓滿無礙智性。
世尊！云何菩薩摩訶薩應圓滿無所愛染？
善現！若菩薩摩訶薩於外六處能善棄舍，是為菩薩摩訶薩應圓滿無所愛染。
世尊！云何菩薩摩訶薩應圓滿隨心所欲，往諸佛土，於佛眾會，自現其身？
善現！若菩薩摩訶薩修勝神通，從一佛國趣一佛國，供養恭敬，尊重贊嘆諸佛世尊，請轉法輪，饒益一切，是為菩薩摩訶薩應圓滿隨心所欲，往諸佛土，於佛眾會，自現其身。
世尊！云何菩薩摩訶薩應圓滿悟入一切有情心行？
善現！若菩薩摩訶薩以一心智如實遍知一切有情心、心所法，是為菩薩摩訶薩應圓滿悟入一切有情心行。
世尊！云何菩薩摩訶薩應圓滿游戲諸神通？
善現！若菩薩摩訶薩游戲種種自在神通，為見佛故，從一佛國趣一佛國，亦復不生游佛國想，是為菩薩摩訶薩應圓滿游戲諸神通。
世尊！云何菩薩摩訶薩應圓滿見諸佛土，如其所見，而自嚴凈種種佛土？
善現！若菩薩摩訶薩住一佛土能見十方無邊佛國，亦能示現，而曾不生佛國土想，又為成熟諸有情故，現處三千大千世界轉輪王位而自莊嚴，亦能棄舍而無所執，是為菩薩摩訶薩應圓滿見諸佛土，如其所見，而自嚴凈種種佛土。
世尊！云何菩薩摩訶薩應圓滿供養承事諸佛世尊，於如來身如實觀察？
善現！若菩薩摩訶薩為欲饒益諸有情故，於法義趣如實分別，如是名為以法供養承事諸佛，又諦觀察諸佛法身，是為菩薩摩訶薩應圓滿供養承事諸佛世尊，於如來身如實觀察。
世尊！云何菩薩摩訶薩應圓滿知諸有情根勝劣智？
善現！若菩薩摩訶薩住佛十力，如實了知一切有情諸根勝劣，是為菩薩摩訶薩應圓滿知諸有情根勝劣智。
世尊！云何菩薩摩訶薩應圓滿嚴凈佛土？
善現！若菩薩摩訶薩以無所得而為方便，嚴凈一切有情心行，是為菩薩摩訶薩應圓滿嚴凈佛土。
世尊！云何菩薩摩訶薩應圓滿如幻等持，數入諸定？
善現！若菩薩摩訶薩住此等持，雖能成辦一切事業，而心不動，又修等持極成熟故，不作加行，數數現前，是為菩薩摩訶薩應圓滿如幻等持，數入諸定。
世尊！云何菩薩摩訶薩應圓滿隨諸有情善根應熟，故入諸有，自現化生？
善現！若菩薩摩訶薩為欲成熟諸有情類殊勝善根，隨其所宜，故入諸有，而現受生，是為菩薩摩訶薩隨諸有情善根應熟，故入諸有，自現化生。
世尊！云何菩薩摩訶薩應圓滿攝受無邊處所大愿，隨有所愿，皆令圓滿？
善現！若菩薩摩訶薩已具修六波羅蜜多極圓滿故，或為嚴凈諸佛國土，或為成熟諸有情類，隨心所愿，皆得圓滿，是為菩薩摩訶薩應圓滿攝受無邊處所大愿，隨有所愿，皆令圓滿。
世尊！云何菩薩摩訶薩應圓滿隨諸天、龍、藥叉、健達縛、阿素洛、揭路荼、緊捺洛、莫呼洛伽、人非人等異類音智？
善現！若菩薩摩訶薩修習殊勝詞無礙解，善知有情言音差別，是為菩薩摩訶薩應圓滿隨諸天、龍、藥叉、健達縛、阿素洛、揭路荼、緊捺洛、莫呼洛伽、人非人等異類音智。
世尊！云何菩薩摩訶薩應圓滿無礙辯說智？
善現！若菩薩摩訶薩修習殊勝辯無礙解，為諸有情能無盡說，是為菩薩摩訶薩應圓滿無礙辯說智。
世尊！云何菩薩摩訶薩應圓滿入胎具足？
善現！若菩薩摩訶薩雖一切生處實化生，而為益有情，現入胎藏，於中具足種種勝事，是為菩薩摩訶薩應圓滿入胎具足。
世尊！云何菩薩摩訶薩應圓滿出生具足？
善現！若菩薩摩訶薩於出胎時，示現種種希有勝事，令諸有情見者歡喜，獲大利樂，是為菩薩摩訶薩應圓滿出生具足。
世尊！云何菩薩摩訶薩應圓滿家族具足？
善現！若菩薩摩訶薩或生剎帝利大族姓家，或生婆羅門大族姓家，所稟父母，無可譏嫌，是為菩薩摩訶薩應圓滿家族具足。
世尊！云何菩薩摩訶薩應圓滿種姓具足？
善現！若菩薩摩訶薩常預過去諸大菩薩種姓中生，是為菩薩摩訶薩應圓滿種姓具足。
世尊！云何菩薩摩訶薩應圓滿眷屬具足？
善現！若菩薩摩訶薩純以無量無數菩薩而為眷屬，非諸雜類，是為菩薩摩訶薩應圓滿眷屬具足。
世尊！云何菩薩摩訶薩應圓滿生身具足？
善現！若菩薩摩訶薩於初生時，其身具足一切相好，放大光明，遍照無邊諸佛世界，亦令彼界六種變動，有情遇者，無不蒙益，是為菩薩摩訶薩應圓滿生身具足。
世尊！云何菩薩摩訶薩應圓滿出家具足？
善現！若菩薩摩訶薩於出家時，無量無數天、龍、藥叉、人非人等之所翼從，往詣道場，剃除須發，服三法衣，受持應器，引導無量無數有情，令乘三乘而趣圓寂，是為菩薩摩訶薩應圓滿出家具足。
世尊！云何菩薩摩訶薩應圓滿莊嚴菩提樹具足？
善現！若菩薩摩訶薩殊勝善根，廣大愿力，感得如是妙菩提樹，吠琉璃寶以為其莖，真金為根，枝葉花果皆以上妙七寶所成，其樹高廣，遍覆三千大千佛土，光明照耀，周遍十方殑伽沙等諸佛世界，是為菩薩摩訶薩應圓滿莊嚴菩提樹具足。
世尊！云何菩薩摩訶薩應圓滿一切功德具足？
善現！若菩薩摩訶薩滿足殊勝福慧資糧，成熟有情，嚴凈佛土，是為菩薩摩訶薩應圓滿一切功德具足。