袁渙字曜卿，陳郡扶樂人也。父滂，為漢司徒。
當時諸公子多越法度，而渙清靜，舉動必以禮。郡命為功曹，郡中姧吏皆自引去。後辟公府，舉高第，遷侍御史。除譙令，不就。劉備之為豫州，舉渙茂才。後避地江、淮間，為袁術所命。術每有所咨訪，渙常正議，術不能抗，然敬之不敢不禮也。頃之，呂布擊術於阜陵，渙往從之，遂復為布所拘留。布初與劉備和親，後離隙。布欲使渙作書詈辱備，渙不可，再三彊之，不許。布大怒，以兵脅渙曰：為之則生，不為則死。渙顏色不變，笑而應之曰：渙聞唯德可以辱人，不聞以罵。使彼固君子邪，且不恥將軍之言，彼誠小人邪，將復將軍之意，則辱在此不在於彼。且渙他日之事劉將軍，猶今日之事將軍也，如一旦去此，復罵將軍，可乎？布慙而止。
布誅，乃得歸太祖。渙言曰：夫兵者，凶器也，不得已而用之。鼓之以道德，征之以仁義，兼撫其民而除其害。夫然，故可與之死而可與之生。自大亂以來十數年矣，民之欲安，甚於倒縣，然而暴亂未息者，何也？意者政失其道歟！渙聞明君善於救世，故世亂則齊之以義，時偽則鎮之以樸；世異事變，治國不同，不可不察也。夫制度損益，此古今之不必同者也。若夫兼愛天下而反之於正，雖以武平亂而濟之以德，誠百王不易之道也。公明哲超世，古之所以得其民者，公旣勤之矣，今之所以失其民者，公旣戒之矣，海內賴公，得免於危亡之禍，然而民未知義，其唯公所以訓之，則天下幸甚！太祖深納焉。拜為沛南部都尉。
是時新募民開屯田，民不樂，多逃亡。渙白太祖曰：夫民安土重遷，不可卒變，易以順行，難以逆動，宜順其意，樂之者乃取，不欲者勿彊。太祖從之，百姓大恱。遷為梁相。渙每勑諸縣：務存鰥寡高年，表異孝子貞婦。常談曰世治則禮詳，世亂則禮簡，全在斟酌之間耳。方今雖擾攘，難以禮化，然在吾所以為之。為政崇教訓，恕思而後行，外溫柔而內能斷。以病去官，百姓思之。後徵為諫議大夫、丞相軍祭酒。前後得賜甚多，皆散盡之，家無所儲，終不問產業，乏則取之於人，不為皦察之行，然時人服其清。
魏國初建，為郎中令，行御史大夫事。渙言於太祖曰：今天下大難已除，文武並用，長久之道也。以為可大收篇籍，明先聖之教，以易民視聽，使海內斐然向風，則遠人不服可以文德來之。太祖善其言。時有傳劉備死者，羣臣皆賀；渙以甞為備舉吏，獨不賀。居官數年卒，太祖為之流涕，賜穀二千斛，一教以太倉穀千斛賜郎中令之家，一教以垣下穀千斛與曜卿家，外不解其意。教曰：以太倉穀者，官法也；以垣下穀者，親舊也。又帝聞渙昔拒呂布之事，問渙從弟敏：渙勇怯何如？敏對曰：渙貌似和柔，然其臨大節，處危難，雖賁、育不過也。渙子侃，亦清粹閑素，有父風，歷位郡守尚書。
初，渙從弟霸，公恪有功幹，魏初為大司農，及同郡何夔並知名於時。而霸子亮，夔子曾，與侃復齊聲友善。亮貞固有學行，疾何晏、鄧颺等，著論以譏切之，位至河南尹、尚書。霸弟徽，以儒素稱。遭天下亂，避難交州。司徒辟，不至。徽弟敏，有武藝而好水功，官至河隄謁者。
張範，字公儀，河內脩武人也。祖父歆，為漢司徒。父延，為太尉。太傅袁隗欲以女妻範，範辭不受。性恬靜樂道，忽於榮利，徵命無所就。弟承，字公先，亦知名，以方正徵，拜議郎，遷伊闕都尉。董卓作亂，承欲合徒衆與天下共誅卓。承弟昭時為議郎，適從長安來，謂承曰：今欲誅卓，衆寡不敵，且起一朝之謀，戰阡陌之民，士不素撫，兵不練習，難以成功。卓阻兵而無義，固不能久；不若擇所歸附，待時而動，然後可以如志。承然之，乃解印綬間行歸家，與範避地揚州。袁術備禮招請，範稱疾不往，術不彊屈也。遣承與相見，術問曰：昔周室陵遲，則有桓、文之霸；秦失其政，漢接而用之。今孤以土地之廣，士民之衆，欲徼福齊桓，擬迹高祖，何如？承對曰：在德不在彊。夫能用德以同天下之欲，雖由匹夫之資，而興霸王之功，不足為難。若苟僭擬，干時而動，衆之所棄，誰能興之？術不恱。是時，太祖將征冀州，術復問曰：今曹公欲以弊兵數千，敵十萬之衆，可謂不量力矣！子以為何如？承乃曰：漢德雖衰，天命未改，今曹公挾天子以令天下，雖敵百萬之衆可也。術作色不懌，承去之。
太祖平冀州，遣使迎範。範以疾留彭城，遣承詣太祖，太祖表以為諫議大夫。範子陵及承子戩為山東賊所得，範直詣賊請二子，賊以陵還範。範謝曰：諸君相還兒厚矣。夫人情雖愛其子，然吾憐戩之小，請以陵易之。賊義其言，悉以還範。太祖自荊州還，範得見於陳，以為議郎，參丞相軍事，甚見敬重。太祖征伐，常令範及邴原留，與世子居守。太祖謂文帝：舉動必諮此二人。世子執子孫禮。救恤窮乏，家無所餘，中外孤寡皆歸焉。贈遺無所逆，亦終不用，及去，皆以還之。建安十七年卒。魏國初建，承以丞相參軍祭酒領趙郡太守，政化大行。太祖將西征，徵承參軍事，至長安，病卒。
涼茂字伯方，山陽昌邑人也。少好學，論議常據經典，以處是非。太祖辟為司空掾，舉高第，補侍御史。時泰山多盜賊，以茂為泰山太守，旬月之閒，襁負而至者千餘家。轉為樂浪太守。公孫度在遼東，擅留茂，不遣之官，然茂終不為屈。度謂茂及諸將曰：聞曹公遠征，鄴無守備，今吾欲以步卒三萬，騎萬匹，直指鄴，誰能禦之？諸將皆曰：然。又顧謂茂曰：於君意何如？茂荅曰：比者海內大亂，社稷將傾，將軍擁十萬之衆，安坐而觀成敗，夫為人臣者，固若是邪！曹公憂國家之危敗，愍百姓之苦毒，率義兵為天下誅殘賊，功高而德廣，可謂無二矣。以海內初定，民始安集，故未責將軍之罪耳！而將軍乃欲稱兵西向，則存亡之效，不崇朝而決。將軍其勉之！諸將聞茂言，皆震動。良久，度曰：涼君言是也。後徵遷為魏郡太守、甘陵相，所在有績。文帝為五官將，茂以選為長史，遷左軍師。魏國初建，遷尚書僕射，後為中尉奉常。文帝在東宮，茂復為太子太傅，甚見敬禮。卒官。
國淵字子尼，樂安蓋人也。師事鄭玄。後與邴原、管寧等避亂遼東。旣還舊土，太祖辟為司空掾屬，每於公朝論議，常直言正色，退無私焉。太祖欲廣置屯田，使淵典其事。淵屢陳損益，相土處民，計民置吏，明功課之法，五年中倉廩豐實，百姓競勸樂業。太祖征關中，以淵為居府長史，統留事。田銀、蘇伯反河閒，銀等旣破，後有餘黨，皆應伏法。淵以為非首惡，請不行刑。太祖從之，賴淵得生者千餘人。破賊文書，舊以一為十，及淵上首級，如其實數。太祖問其故，淵曰：夫征討外寇，多其斬獲之數者，欲以大武功，且示民聽也。河閒在封域之內，銀等叛逆，雖克捷有功，淵竊恥之。太祖大恱，遷魏郡太守。
時有投書誹謗者，太祖疾之，欲必知其主。淵請留其本書，而不宣露。其書多引二京賦，淵勑功曹曰：此郡旣大，今在都輦，而少學問者。其簡開解年少，欲遣就師。功曹差三人，臨遣引見，訓以所學未及，二京賦，博物之書也，世人忽略，少有其師，可求能讀者從受之。又密喻旨。旬日得能讀者，遂往受業。吏因請使作箋，比方其書，與投書人同手。收攝案問，具得情理。遷太僕。居列卿位，布衣蔬食，祿賜散之舊故宗族，以恭儉自守，卒官。
田疇字子泰，右北平無終人也。好讀書、擊劒。初平元年，義兵起，董卓遷帝于長安。幽州牧劉虞歎曰：賊臣作亂，朝廷播蕩，四海俄然，莫有固志。身備宗室遺老，不得自同於衆。今欲奉使展效臣節，安得不辱命之士乎？衆議咸曰：田疇雖年少，多稱其奇。疇時年二十二矣。虞乃備禮請與相見，大恱之，遂署為從事，具其車騎。將行，疇曰：今道路阻絕，寇虜縱橫，稱官奉使，為衆所指名。願以私行，期於得達而已。虞從之。疇乃歸，自選其家客與年少之勇壯慕從者二十騎俱往。虞自出祖而遣之。
旣取道，疇乃更上西關，出塞，傍北方，直趣朔方，循閒徑去，遂至長安致命。詔拜騎都尉。疇以為天子方蒙塵未安，不可以荷佩榮寵，固辭不受。朝廷高其義。三府並辟，皆不就。得報，馳還，未至，虞已為公孫瓚所害。疇至，謁祭虞墓，陳發章表，哭泣而去。瓚聞之大怒，購求獲疇，謂曰：汝何自哭劉虞墓，而不送章報於我也？疇荅曰：漢室衰穨，人懷異心，唯劉公不失忠節。章報所言，於將軍未美，恐非所樂聞，故不進也。且將軍方舉大事以求所欲，旣滅無罪之君，又讎守義之臣，誠行此事，則燕、趙之士將皆蹈東海而死耳，豈忍有從將軍者乎！瓚壯其對，釋不誅也。拘之軍下，禁其故人莫得與通。或說瓚曰：田疇義士，君弗能禮，而又囚之，恐失衆心。瓚乃縱遣疇。
疇得北歸，率舉宗族他附從數百人，埽地而盟曰：君仇不報，吾不可以立於世！遂人徐無山中，營深險平敞地而居，躬耕以養父母。百姓歸之，數年閒至五千餘家。疇謂其父老曰：諸君不以疇不肖，遠來相就。衆成都邑，而莫相統一，恐非久安之道，願推擇其賢長者以為之主。皆曰：善。同僉推疇。疇曰：今來在此，非苟安而已，將圖大事，復怨雪恥。竊恐未得其志，而輕薄之徒自相侵侮，偷快一時，無深計遠慮。疇有愚計，願與諸君共施之，可乎？皆曰：可。疇乃為約束相殺傷、犯盜、諍訟之法，法重者至死，其次抵罪，二十餘條。又制為婚姻嫁娶之禮，興舉學校講授之業，班行其衆，衆皆便之，至道不拾遺。北邊翕然服其威信，烏丸、鮮卑並各遣譯使致貢遺，疇悉撫納，令不為寇。袁紹數遣使招命，又即授將軍印，因安輯所統，疇皆拒不受。紹死，其子尚又辟焉，疇終不行。
疇常忿烏丸昔多賊殺其郡冠蓋，有欲討之意而力未能。建安十二年，太祖北征烏丸，未至，先遣使辟疇，又命田預喻指。疇戒其門下趣治嚴。門人謂曰：昔袁公慕君，禮命五至，君義不屈；今曹公使一來而君若恐弗及者，何也？疇笑而應之曰：此非君所識也。遂隨使者到軍，署司空戶曹掾，引見諮議。明日出令曰：田子泰非吾所宜吏者。即舉茂才，拜為蓨令，不之官，隨軍次無終。時方夏水雨，而濵海洿下，濘滯不通，虜亦遮守蹊要，軍不得進。太祖患之，以問疇。疇曰：此道，秋夏每常有水，淺不通車馬，深不載舟船，為難久矣。舊北平郡治在平岡，道出盧龍，達于柳城；自建武以來，陷壞斷絕，垂二百載，而尚有微徑可從。今虜將以大軍當由無終，不得進而退，懈弛無備。若嘿回軍，從盧龍口越白檀之險，出空虛之地，路近而便，掩其不備，蹋頓之首可不戰而禽也。太祖曰：善。乃引軍還，而署大木表於水側路傍曰：方今暑夏，道路不通，且俟秋冬，乃復進軍。虜候騎見之，誠以為大軍去也。太祖令疇將其衆為鄉導，上徐無山，出盧龍，歷平岡，登白狼堆，去柳城二百餘里，虜乃驚覺。單于身自臨陣，太祖與交戰，遂大斬獲，追奔逐北，至柳城。軍還入塞，論功行封，封疇亭侯，邑五百戶。疇自以始為居難，率衆循逃，志義不立，反以為利，非本意也，固讓。太祖知其至心，許而不奪。
遼東斬送袁尚首，令三軍敢有哭之者斬。疇以甞為尚所辟，乃往弔祭。太祖亦不問。疇盡將其家屬及宗人三百餘家居鄴。太祖賜疇車馬穀帛，皆散之宗族知舊。從征荊州還，太祖追念疇功殊美，恨前聽疇之讓，曰：是成一人之志，而虧王法大制也。於是乃復以前爵封疇。疇上疏陳誠，以死自誓。太祖不聽，欲引拜之，至于數四，終不受。有司劾疇狷介違道，苟立小節，宜免官加刑。太祖重其事，依違者久之。乃下世子及大臣博議，世子以疇同於子文辭祿，申胥逃賞，宜勿奪以優其節。尚書令荀彧、司隷校尉鍾繇亦以為可聽。太祖猶欲侯之。疇素與夏侯惇善，太祖語惇曰：且往以情喻之，自從君所言，無告吾意也。惇就疇宿，如太祖所戒。疇揣知其指，不復發言。惇臨去，乃拊疇背曰：田君，主意殷勤，曾不能顧乎！疇荅曰：是何言之過也！疇，負義逃竄之人耳，蒙恩全活，為幸多矣。豈可賣盧龍之塞，以易賞祿哉？縱國私疇，疇獨不愧於心乎？將軍雅知疇者，猶復如此，若必不得已，請願效死刎首於前。言未卒，涕泣橫流。惇具荅太祖。太祖喟然知不可屈，乃拜為議郎。年四十六卒。子又早死。文帝踐阼，高疇德義，賜疇從孫續爵關內侯，以奉其嗣。
王脩字叔治，北海營陵人也。年七歲喪母。母以社日亡，來歲鄰里社，脩感念母，哀甚。鄰里聞之，為之罷社。年二十，游學南陽，止張奉舍。奉舉家得疾病，無相視者，脩親隱恤之，病愈乃去。初平中，北海孔融召以為主簿，守高密令。高密孫氏素豪俠，人客數犯法。民有相劫者，賊入孫氏，吏不能執。脩將吏民圍之，孫氏拒守，吏民畏憚不敢近。脩令吏民：敢有不攻者與同罪。孫氏懼，乃出賊。由是豪彊懾服。舉孝廉，脩讓邴原，融不聽。時天下亂，遂不行。頃之，郡中有反者。脩聞融有難，夜往奔融。賊初發，融謂左右曰：能冒難來，唯王脩耳！言終而脩至。復署功曹。時膠東多賊寇，復令脩守膠東令。膠東人公沙盧宗彊，自為營塹，不肯應發調。脩獨將數騎徑入其門，斬盧兄弟，公沙氏驚愕莫敢動。脩撫慰其餘，由是寇少止。融每有難，脩雖休歸在家，無不至。融常賴脩以免。
袁譚在青州，辟脩為治中從事，別駕劉獻數毀短脩。後獻以事當死，脩理之，得免。時人益以此多焉。袁紹又辟脩除即墨令，後復為譚別駕。紹死，譚、尚有隙。尚攻譚，譚軍敗，脩率吏民往救譚。譚喜曰：成吾軍者，王別駕也。譚之敗，劉詢起兵漯陰，諸城皆應。譚歎息曰：今舉州背叛，豈孤之不德邪！脩曰：東萊太守管統雖在海表，此人不反。必來。後十餘日，統果棄其妻子來赴譚，妻子為賊所殺，譚更以統為樂安太守。譚復欲攻尚，脩諫曰：兄弟還相攻擊，是敗亡之道也。譚不恱，然知其忠節。後又問脩：計安出？脩曰：夫兄弟者，左右手也。譬人將鬬而斷其右手，而曰我必勝，若是者可乎？夫棄兄弟而不親，天下其誰親之！屬有讒人，固將交鬬其間，以求一朝之利，願明使君塞耳勿聽也。若斬佞臣數人，復相親睦，以禦四方，可以橫行天下。譚不聽，遂與尚相攻擊，請救於太祖。太祖旣破冀州，譚又叛。太祖遂引軍攻譚於南皮。脩時運糧在樂安，聞譚急，將所領兵及諸從事數十人往赴譚。至高密，聞譚死，下馬號哭曰：無君焉歸？遂詣太祖，乞收葬譚屍。太祖欲觀脩意，默然不應。脩復曰：受袁氏厚恩，若得收歛譚屍，然後就戮，無所恨。太祖嘉其義，聽之。以脩為督軍糧，還樂安。譚之破，諸城皆服，唯管統以樂安不從命。太祖命脩取統首，脩以統亡國之忠臣，因解其縛，使詣太祖。太祖恱而赦之。袁氏政寬，在職勢者多畜聚。太祖破鄴，籍沒審配等家財物貲以萬數。及破南皮，閱脩家，穀不滿十斛，有書數百卷。太祖歎曰：士不妄有名。乃禮辟為司空掾，行司金中郎將，遷魏郡太守。為治，抑彊扶弱，明賞罰，百姓稱之。
魏國旣建，為大司農郎中令。太祖議行肉刑，脩以為時未可行，太祖採其議。徙為奉常。其後嚴才反，與其徒屬數十人攻掖門。脩聞變，召車馬未至，便將官屬步至宮門。太祖在銅爵臺望見之，曰：彼來者必王叔治也。相國鍾繇謂脩：舊，京城有變，九卿各居其府。脩曰：食其祿，焉避其離？居府雖舊，非赴難之義。頃之，病卒官。子忠，官至東萊太守、散騎常侍。
初，脩識高柔於弱冠，異王基於幼童，終皆遠至，世稱其知人。
邴原字根矩，北海朱虛人也。少與管寧俱以操尚稱，州府辟命皆不就。黃巾起，原將家屬入海，住鬱洲山中。時孔融為北海相，舉原有道。原以黃巾方盛，遂至遼東，與同郡劉政俱有勇略雄氣。遼東太守公孫度畏惡欲殺之，盡收捕其家，政得脫。度告諸縣：敢有藏政者與同罪。政窘急，往投原，
原匿之月餘，時東萊太史慈當歸，原因以政付之。旣而謂度曰：將軍前日欲殺劉政，以其為己害。今政已去，君之害豈不除哉！度曰：然。原曰：君之畏政者，以其有智也。今政已免，智將用矣，尚奚拘政之家？不若赦之，無重怨。度乃出之。原又資送政家，皆得歸故郡。原在遼東，一年中往歸原居者數百家，游學之士，教授之聲，不絕。
後得歸，太祖辟為司空掾。原女早亡，時太祖愛子倉舒亦沒，太祖欲求合葬，原辭曰：合葬，非禮也。原之所以自容於明公，公之所以待原者，以能守訓典而不易也。若聽明公之命，則是凡庸也，明公焉以為哉？太祖乃止，徙署丞相徵事。崔琰為東曹掾，記讓曰：徵事邴原、議郎張範，皆秉德純懿，志行忠方，清靜足以厲俗，貞固足以幹事，所謂龍翰鳳翼，國之重寶。舉而用之，不仁者遠。代涼茂為五官將長史，閉門自守，非公事不出。
太祖征吳，原從行，卒。
是後大鴻臚鉅鹿張泰、河南尹扶風龐辿以清賢稱，永寧太僕東郡張閣以簡質聞。杜恕著家戒稱閣曰：張子臺，視之似鄙樸人，然其心中不知天地間何者為美，何者為好，敦然似如與陰陽合德者。作人如此，自可不富貴，然而患禍當何從而來？世有高亮如子臺者，皆多力慕，體之不如也。
管寧字幼安，北海朱虛人也。年十六喪父，中表愍其孤貧，咸共贈賵，悉辭不受，稱財以送終。長八尺，美須眉。與平原華歆、同縣邴原相友，俱游學於異國，並敬善陳仲弓。天下大亂，聞公孫度令行於海外，遂與原及平原王烈等至于遼東。度虛館以候之。旣往見度，乃廬於山谷。時避難者多居郡南，而寧居北，示無遷志，後漸來從之。太祖為司空，辟寧，度子康絕命不宣。
王烈者，字彥方，於時名聞在原、寧之右。辭公孫度長史，商賈自穢。太祖命為丞相掾，徵事，未至，卒於海表。
中國少安，客人皆還，唯寧晏然若將終焉。黃初四年，詔公卿舉獨行君子，司徒華歆薦寧。文帝即位，徵寧，遂將家屬浮海還郡，公孫恭送之南郊，加贈服物。自寧之東也，度、康、恭前後所資遺，皆受而藏諸。旣已西渡，盡封還之。詔以寧為太中大夫，固辭不受。明帝即位，太尉華歆遜位讓寧，遂下詔曰：太中大夫管寧，耽懷道德，服膺六藝，清虛足以侔古，廉白可以當世。曩遭王道衰缺，浮海遁居，大魏受命，則襁負而至，斯蓋應龍潛升之道，聖賢用舍之義。而黃初以來，徵命屢下，每輙辭疾，拒違不至。豈朝廷之政，與生殊趣，將安樂山林，往而不能反乎！夫以姬公之聖，而耇德不降，則鳴鳥弗聞。以秦穆之賢，猶思詢乎黃髮。況朕寡德，曷能不願聞道于子大夫哉！今以寧為光祿勳。禮有大倫，君臣之道，不可廢也。望必速至，稱朕意焉。又詔青州刺史曰：寧抱道懷貞，潛翳海隅，比下徵書，違命不至，盤桓利居，高尚其事。雖有素履幽人之貞，而失考父茲恭之義，使朕虛心引領歷年，其何謂邪？徒欲懷安，必肆其志，不惟古人亦有翻然改節以隆斯民乎！日逝月除，時方已過，澡身浴德，將以曷為？仲尼有言：吾非斯人之徒與而誰與哉！其命別駕從事郡丞掾，奉詔以禮發遣寧詣行在所，給安車、吏從、茵蓐、道上廚食，上道先奏。寧稱草莽臣上疏曰：臣海濵孤微，罷農無伍，祿運幸厚。橫蒙陛下纂承洪緒，德侔三皇。化溢有唐。乆荷渥澤，積祀一紀，不能仰荅陛下恩養之福。沈委篤痾，寢疾彌留，逋違臣隷顛倒之節，夙宵戰怖，無地自厝。臣元年十一月被公車司馬令所下州郡，八月甲申詔書徵臣，更賜安車、衣被、茵蓐，以禮發遣，光寵並臻，優命屢至，怔營竦息，悼心失圖。思自陳聞，申展愚情，而明詔抑割，不令稍脩章表，是以鬱滯，訖于今日。誠謂乾覆，恩有紀極，不意靈潤，彌以隆赫。奉今年二月被州郡所下三年十二月辛酉詔書，重賜安車、衣服，別駕從事與郡功曹以禮發遣，又特被璽書，以臣為光祿勳，躬秉勞謙，引喻周、秦，損上益下。受詔之日，精魄飛散，靡所投死。臣重自省揆，德非園、綺而蒙安車之榮，功無竇融而蒙璽封之寵，楶梲駑下，荷棟梁之任，垂沒之命，獲九棘之位，懼有朱博鼓妖之眚。又年疾日侵，有加無損，不任扶輿進路以塞元責。望慕閶闔，徘徊闕庭，謹拜章陳情，乞蒙哀省，抑恩聽放，無令骸骨填於衢路。
自黃初至于青龍，徵命相仍，常以八月賜牛酒。詔書問青州刺史程喜：寧為守節高乎，審老疾尪頓邪？喜上言：寧有族人管貢為州吏，與寧鄰比，臣常使經營消息。貢說：寧常著皁帽、布襦袴、布裠，隨時單複，出入閨庭，能自任杖，不須扶持。四時祠祭，輙自力彊，改加衣服，著絮巾，故在遼東所有白布單衣，親薦饌饋，跪拜成禮。寧少而喪母，不識形象，常特加觴，泫然流涕。又居宅離水七八十步，夏時詣水中澡灑手足，闚於園圃。臣揆寧前後辭讓之意，獨自以生長潛逸，耆艾智衰，是以栖遲，每執謙退。此寧志行所欲必全，不為守高。
正始二年，太僕陶丘一、永寧衞尉孟觀、侍中孫邕、中書侍郎王基薦寧曰：
臣聞龍鳳隱耀，應德而臻，明哲潛遁，俟時而動。是以鸞鷟鳴岐，周道隆興，四皓為佐，漢帝用康。伏見太中大夫管寧，應二儀之中和，總九德之純懿，含章素質，冰絜淵清，玄虛澹泊，與道逍遙；娛心黃老，游志六藝，升堂入室，究其閫奧，韜古今於胷懷，包道德之機要。中平之際，黃巾陸梁，華夏傾蕩，王綱弛頓。遂避時難，乘桴越海，羈旅遼東三十餘年。在乾之姤，匿景藏光，嘉遁養浩，韜韞儒墨，潛化傍流，暢於殊俗。
黃初四年，高祖文皇帝疇咨羣公，思求儁乂，故司徒華歆舉寧應選，公車特徵，振翼遐裔，翻然來翔。行遇屯厄，遭罹疾病，即拜太中大夫。烈祖明皇帝嘉美其德，登為光祿勳。寧疾彌留，未能進道。今寧舊疾已瘳，行年八十，志無衰倦。環堵篳門，偃息窮巷，飯鬻餬口，并日而食，吟詠詩書，不改其樂。困而能通，遭難必濟，經危蹈險，不易其節，金聲玉色，乆而彌彰。揆其終始，殆天所祚，當贊大魏，輔亮雍熙。袞職有闕，羣下屬望。昔高宗刻象，營求賢哲，周文啟龜，以卜良佐。況寧前朝所表，名德已著，而乆栖遲，未時引致，非所以奉遵明訓，繼成前志也。陛下踐阼，纂承洪緒。聖敬日躋，超越周成。每發德音，動諮師傅。若繼二祖招賢故典，賔禮儁邁，以廣緝熙，濟濟之化，侔於前代。
寧清高恬泊，擬跡前軌，德行卓絕，海內無偶。歷觀前世玉帛所命，申公、枚乘、周黨、樊英之儔，測其淵源，覽其清濁，未有厲俗獨行若寧者也。誠宜束帛加璧，備禮徵聘，仍授几杖，延登東序，敷陳墳素，坐而論道，上正璇璣，恊和皇極，下阜羣生，彝倫攸叙，必有可觀，光益大化。若寧固執匪石，守志箕山，追迹洪崖，參蹤巢、許。斯亦聖朝同符唐、虞，優賢揚歷，垂聲千載。雖出處殊塗，俯仰異體，至於興治美俗，其揆一也。
於是特具安車蒲輪，束帛加璧聘焉。會寧卒，時年八十四。拜子邈郎中，後為博士。初，寧妻先卒，知故勸更娶，寧曰：每省曾子、王駿之言，意常嘉之，豈自遭之而違本心哉？
時鉅鹿張臶，字子明，頴川胡昭，字孔明，亦養志不仕。臶少游太學，學兼內外，後歸鄉里。袁紹前後辟命，不應，移居上黨。并州牧高幹表除樂平令，不就，徙遁常山，門徒且數百人，遷居任縣。太祖為丞相，辟，不詣。太和中，詔求隱學之士能消災復異者，郡累上臶，發遣，老病不行。廣平太守盧毓到官三日，綱紀白承前致版謁臶。毓教曰：張先生所謂上不事天子，下不友諸侯者也。此豈版謁所可光飾哉！但遣主簿奉書致羊酒之禮。青龍四年辛亥詔書：張掖郡玄川溢涌，激波奮蕩，寶石負圖，狀像靈龜，宅于川西，嶷然磐峙，倉質素章，麟鳳龍馬，煥炳成形，文字告命，粲然著明。太史令高堂隆上言：古皇聖帝所未甞蒙，實有魏之禎命，東序之世寶。事班天下。任令于綽連齎以問臶，臶密謂綽曰：夫神以知來，不追已往，禎祥先見而後廢興從之。漢已乆亡，魏已得之，何所追興徵祥乎！此石，當今之變異而將來之禎瑞也。正始元年，戴鵀之鳥，巢臶門陰。臶告門人曰：夫戴鵀陽鳥，而巢門陰，此凶祥也。乃援琴歌詠，作詩二篇，旬日而卒，時年一百五歲。是歲，廣平太守王肅至官，教下縣曰：前在京都，聞張子明，來至問之，會其已亡，致痛惜之。此君篤學隱居，不與時競，以道樂身。昔絳縣老人屈在泥塗，趙孟升之，諸侯用睦。愍其耄勤好道，而不蒙榮寵，書到，遣吏勞問其家，顯題門戶，務加殊異，以慰旣往，以勸將來。
胡昭始避地冀州，亦辭袁紹之命，遁還鄉里。太祖為司空丞相，頻加禮辟。昭往應命，旣至，自陳一介野生，無軍國之用，歸誠求去。太祖曰：人各有志，出處異趣，勉卒雅尚，義不相屈。昭乃轉居陸渾山中，躬耕樂道，以經籍自娛。閭里敬而愛之。建安二十三年，陸渾長張固被書調丁夫，當給漢中。百姓惡憚遠役，並懷擾擾。民孫狼等因興兵殺縣主簿，作為叛亂，縣邑殘破。固率將十餘吏卒，依昭住止，招集遺民，安復社稷。狼等遂南附關羽。羽授印給兵，還為寇賊，到陸渾南長樂亭，自相約誓，言：胡居士賢者也，一不得犯其部落。一川賴昭，咸無怵惕。天下安輯，徙宅宜陽。正始中，驃騎將軍趙儼、尚書黃休、郭彝、散騎常侍荀顗、鍾毓、太僕庾嶷、弘農太守何楨等遞薦昭曰：天真高絜，老而彌篤。玄虛靜素，有夷、皓之節。宜蒙徵命，以勵風俗。至嘉平二年，公車特徵，會卒，年八十九。拜子纂郎中。
初，昭善史書，與鍾繇、邯鄲淳、衞覬、韋誕並有名，尺牘之迹，動見模楷焉。
評曰：袁渙、邴原、張範躬履清蹈，進退以道，蓋是貢禹、兩龔之匹。涼茂、國淵亦其次也。張承名行亞範，可謂能弟矣。田疇抗節，王脩忠貞，足以矯俗；管寧淵雅高尚，確然不拔；張臶、胡昭闔門守靜，不營當世：故并錄焉。