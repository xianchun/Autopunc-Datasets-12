第一、謂人無性，人可作天，天可作人義，故知無性第二、論闡提斷善根，故知無佛性第三、有初發心，故知無佛性第四、退故知無佛性第五、證萬善是性，離善則無性第六、因有強弱，故知無性第七、以菩提心本無今有，故知無佛性師子吼菩薩言：世尊至說言佛性非內非外。
僧亮曰：觀門第四，觀於因中非有非無也。難意謂：若如上乳中有酪、力士額珠者，便因中已有，云何非有非無耶？
僧宗曰：大段之第二也。上答六難，明佛性之理，其義不倫。今師子吼欲成前中道之旨，假為定有定無之難。如來解釋，不可一向定有，亦不可一向定無，故為中道義也。初五種執有為難，下七句執無也。佛性不內者，即時未有也。非外者，不離因而有果也。乳中有酪、金剛力士者，推理尋說，克終驗始，便為已有也。
寶亮曰：第四翻，觀因中無果，今先開章門，非內非外與因中無果作章門也。然非失壞，乃遠為下第五，因中立性作章門。內者，正因；外者，緣因。明有神識者，皆有避苦求樂之解，始終用不改，故名為內。緣因之善，托外緣而生，有時而有，有時而無，故名為外。明此二因之中都無有果，故言非內非外。因中雖無有果，非無緣、正二因，此二因未來必得佛果。既將明因中無果，故師子吼取外之謬執，謂因中已有果，如乳中以有酪。若乳中果有酪，當知眾生身中已有佛也，今云何言佛性非內非外耶？
外道計生因生果故，因中有果，過至於內。義所以無失者，不言乳中已有酪也。但有因，故言有，明眾生佛性亦然，非即身中已有。一切種智亦有因，故言有眾生佛性。若無此天然之質，為神解之主，終不修因，除迷求解，正以神明之道，異於木石，可得瑩飾，故習解虛衿，斷生死累盡，有萬工現前，所以種為一切智，豈得言眾生有此法性為體，使即時有果，如外道所計生因生果耶？其大意乃爾，故下云凡作五執，細而尋之，乃不翅五，要而為據事異，便成五別。此第一、直執因中有果。何以知之？眾生生法，各有時節，但說時有異，非因中都無，故知乳中有酪也。
佛言：善男子！我亦不說至酪從乳生，故言有酪。
僧亮曰：答意，非無從生之義，故言有耳。
僧宗曰：不言乳已有酪，以果由生，故言有耳。
世尊！一切生法各有時節。
僧亮曰：若以從生為有者，蘇亦從乳生，何不次乳有蘇耶？
僧宗曰：難意謂：乳酪未始不并，但出時有前後也。
善男子！乳時無酪，亦無生蘇至是故我言乳中無酪。
僧亮曰：證乳中有酪亦五味，一以事證，一以知證也。
僧宗曰：此下就理中解釋。
如其有者，何故不得至乃至醍醐亦復如是。
僧亮曰：若乳之時有酪，應有二能，更有二名也。
寶亮曰：一往破其執也。若乳中有酪，世人不應但名為乳，亦應先有二種名字。
善男子！因有二種至故言乳中而有酪性。
僧亮曰：因雖無果，而力有近遠，遠名緣因，近名正因，答生有次第也。
僧宗曰：謂乳之於酪是正因故，說言有耳，非已有也。
寶亮曰：破執既竟，還正義本，謂乳為正因，醪煖作緣因，了出酪也。
師子吼言：世尊！若乳無酪至何故不從角中生耶。
僧亮曰：若無而能生者，角亦無酪，獨何從乳而不從角耶？
寶亮曰：同是無酪，角亦應有，而角不生，但乳能生，說知先有也。
善男子！角亦生酪至是故我說正因、緣因。
僧亮曰：顯緣因之義，亦能生酪，證無而能生者也。
僧宗曰：以求酪之人，必取乳故，故知乳是正因也。
寶亮曰：縱論以明，理非正答。
師子吼言：若使乳中至何故不生？二俱無故。
僧亮曰：欲證有緣因之義，故更問也。
僧宗曰：回換譬耳，義同前釋。
寶亮曰：二俱是無，而一生一不生，故知先定有明矣。
善男子！乳亦能生庵摩羅樹至乳中不生庵摩羅樹。
僧亮曰：以水灌則生，以乳灌則長疾，證緣因之力，無而能生也。
寶亮曰：以二事破其執也。前翻縱談乳亦能生樹，後一翻舉四大之質，金玉有本，不可同論酪之與樹，自各有正因耳。
世尊！如佛所說，有二種因至緣因者，謂六波羅蜜。
僧亮曰：含識之類，厭苦求樂，性之常也。雖人天同，此性不異，雜惑名正因，除惑名緣因，無惑可除，名之為佛。
師子吼言：世尊！我今定知至是故當知乳有酪性。
僧亮曰：更以人知為證，廣其事耳。
寶亮曰：第二執也。求酪之人，取乳不取水，知乳中定先有。
善男子！如汝所問，是義不然至而見長者，是義不然。
僧亮曰：以取刀之知，并通難也。雖取刀照面，刀本無面，豈以取乳為酪，而言乳已有酪耶？
寶亮曰：此中有四重難：第一、眼光到境乃見，則火應燒眼；第二、若至境而見，不應生疑；第三、眼光是色，水亦是色，二俱是礙，唯可見水，云何乃見水中魚石耶？第四、防難，若言不到故見，何故不見壁外物耶？
善男子！如汝所言乳有酪者至未食之時，食應是命。
僧亮曰：廣舉證也。
寶亮曰：舉近事以況遠理，驗乳中先無酪。
善男子！一切諸法至三世有法，無有是處。
僧亮曰：舉偈結釋也。
寶亮曰：還舉正義，以明正理。
善男子！一切諸法因緣故生至應有佛身如我今也。
僧亮曰：若已有者，應有果佛相好之用，如我今也。
眾生佛性不破不壞至少能見之，如金剛珠。
僧亮曰：明佛性是常，眾生用之，如身中虛空，而得生長，是空之用。空非三世，以眾生有虛空界故，有空用也。佛性亦非三世，而是眾生有也。以解惑相礙，相礙故惑滅，惑滅乃用故，說為未有也。
善男子！眾生佛性、諸佛境界至解脫生死，得大涅盤。
僧亮曰：證有而不能知。
師子吼菩薩言：世尊至虛空無性，故無緣因。
僧亮曰：上破正因，此下破緣因，將欲破故，先立正因，有須緣因之義。虛空無果，故不假也。
僧宗曰：第三翻，證有也。以定有故，須緣因為了耳。
寶亮曰：以有正因，故須緣因。虛空無故，無此二因，故知有也。
佛言：善男子！若使乳中定有性者，何須緣因？
僧亮曰：若已有者，何須緣因也？
僧宗曰：若已有者，復何須了因耶？
寶亮曰：且一往答云，若須緣因而得者，豈是已有耶？
師子吼菩薩言：世尊至定知乳中先有酪性。
僧亮曰：舉闇中之物，雖是本有，不了不見，以證了因之用，不得言已有不須了也。
寶亮曰：舉現事以救義也。
善男子！若使乳中定有酪性至若是了因，復何須了。
僧亮曰：甜多為乳，醋多為酪。若乳時有酪，醋味已足，醋即自了，何須醪、煖了也？
寶亮曰：向以無了因故，所以乳而非酪。若使先已有酪，即是了因，復何須了？下廣難其義也。
善男子！若是了因，性是了者至若是不了，何能了他。
僧亮曰：若有醋性，不能自了，何能為他而作了耶？
僧宗曰：若了因不能自了，更須了者，何能了他耶？
若言了因，有二種性至云何了因而獨有二。
僧亮曰：有為力差，守分為性，火是一法，何得有二也？又云：若火自了，了所了異，了則是因，所了是果，一法得有二耶？
寶亮曰：仍破外道執性是定法，守一位，不得有二用也。謂汝言了因，為當自了，復能了他？若當自了，又能了他，則非自性。何者？汝執了因，唯是一法，云何有二用耶？了因若二，乳又應二者，乳亦應自了，復是了酪也。若爾者，何須外緣，方亦復現耶？
師子吼言：世尊！如世人言至了因亦爾，自了了他。
僧亮曰：數是萬法之一，自數數他，了因亦爾也。
寶亮曰：當我分復滿一人數，故知有二用，舉此以救義也。
佛言：善男子！了因若爾至不能自了，亦不了他。
僧亮曰：要須智性者，知數自他，色非自數也。
寶亮曰：佛答意謂，數者，是神慮故，能數我色、他色，所以言汝執了因者，本是色法，云何兩用耶？
善男子！一切眾生有佛性者至是了因者，已同酪壞。
僧亮曰：已同酪壞者，自了之義，上已破。
若言因中定有果者至從師受已，漸漸增益。
僧亮曰：若定慧之果定有性，不得增長。然從師受已，漸漸增益，知本無也。
若言師教是了因者至戒、定、智慧，令得增長。
僧亮曰：初白之時，戒自未有，羯磨竟後，戒乃成就。是則應了，未有為有，非了已有，令增長也。
師子吼菩薩言：世尊至云何得名有乳、有酪。
僧亮曰：若乳中無酪，復無了因，云何有乳而答云有酪耶？
僧宗曰：以名字證是有耳。
寶亮曰：第四執也。現見就賣乳者買酪，故知乳即是酪也。
善男子！世間答難凡有三種至有佛性，以當見故。
僧亮曰：正義宗也。終以定當有，故言有耳。
寶亮曰：用轉答以釋難，明因中說果，故言有，非已有言有也。
師子吼言：世尊！如佛所說至言一切眾生悉有佛性。
僧亮曰：上明二因無果，似與俗乖，今欲會之，如世人說有，以將有耳。乃因問以擊揚也。
寶亮曰：過去已滅，未來未至，云何名有耶？
佛告善男子：過去名有至悉有佛性，實不虛妄。
僧亮曰：凡四譬，前一譬顯過去有，後三譬顯未來有也。
寶亮曰：雖復曾有當有，於今為無，亦非定無。如麻是現在，油是未來，因果時異，豈得因中有果耶？是以一家作義，每依經推理，往往見人多作因中有果之責。經有誠文，殆不假釋，前中已云：毒身之中有妙藥王。所謂佛性非是作法，此亦不言佛非作法。若言佛亦非作法者，則眾生身中已有於果也。
師子吼言：一切眾生至當知眾生悉有佛性。
僧亮曰：上別破二因，說有是未來，今師子吼更以事證因中先有，欲廣有者之過耳。
僧宗曰：第一、執以正因證有性也。
寶亮曰：第五、謂正因之中應已有微微佛故，能令眾生得無上道耳。若正因中都無者，何不名作緣因耶？
佛言：善男子！若言子中至今則有之，當有何咎。
僧亮曰：若言細障故不見者，言為細所障耳，非八事中障也。常應不見者，若為細障，障常是細，常不應見也。本無麤相者，若性細者，麤則本無，常如是麤。本無見性者，麤故可見，麤是見因，見本無性也。
寶亮曰：若言正因中已有者，何故不見耶？且就樹為論，不同世間八緣。而不見者，當知因不應先有果。
師子吼言：如佛所說至作了因故，令細得麤。
僧亮曰：救義云了因，了細令麤，麤故可見，非常不可見也。
佛言：善男子！若本有者至石蜜治熱，黑蜜治冷。
僧亮曰：二俱無者，上說有麤，麤不須了，若本無麤，麤了何所了？若言了無令有者，亦應能生佉陀羅樹。若本有燒，燒不得生。不一時者，責三相不一時用事。黑蜜治冷者，明法從緣異，無定性也。
師子吼菩薩言：世尊至故得阿耨多羅三藐三菩提。
僧亮曰：更以七難明佛無性，而成顯佛性非無，成上不失壞之義。初以天人證佛性無成也。
寶亮曰：第五翻，觀因中立性也。雖難有七，然多執緣，難使無正因也。此第一難云：若因中本無者，則無正因，唯有緣因，故得佛耳。
若諸眾生有佛性者至若非常者，不名佛性。
僧亮曰：第二難，若性因緣成菩提心，是性闡提不應斷，斷則非性也。
寶亮曰：佛若以菩提心名為佛性者，現見闡提斷善根，是則闡提無佛性，云何言眾生悉有佛性耶？
若諸眾生有佛性者，何故名為初發心耶？
僧亮曰：第三難，性常不應有初也。
寶亮曰：既有初發者，則未發心時無佛性。若爾，便是用發心善作佛性，云何言眾生悉有耶？
云何而言是毗跋致至當知是人無有佛性。
僧亮曰：第四難，性常不應有退也。
寶亮曰：若有退不退者，是則退者無有佛性，豈是悉有耶？
世尊！菩薩摩訶薩一心趣向至何須是法而作因緣。
僧亮曰：第五難，證萬善是性，離善無性也。
寶亮曰：略舉緣因，謂能成佛者，唯此緣因，故知無有正因佛性，但是緣因也。
世尊！如乳不假緣，必當成酪至當知眾生悉無佛性。
僧亮曰：第六難，五味相生，因有強弱，乳強故不假外緣也。
寶亮曰：舉經為證，昔說三乘僧常，若爾者，則應常住僧位，云何成佛耶？
如佛上說，僧寶是常至一切眾生應無佛性。
僧亮曰：第七難也。若菩提心本無今有者，果亦應爾也。
寶亮曰：若眾生先無三菩提，今方有者，是則本無今有，故知先無也。與上難前後為異耳。
佛言：善哉！善哉！善男子至一切眾生實有佛性。
僧亮曰：答第一初果從理成，必得不失，則稱性也。不從理成，或得或失非性也。是以人天之果有惑，非從性有也。佛果無惑，從性有故，答第一難也。
寶亮曰：人天無定可是無性，佛性不同此也。如人天之業，至佛方住，中間無停者，云何無正因耶？
汝言眾生若有佛性至心是無常，佛性常故。
僧亮曰：答第三難，正因無初，無初故常也。發心是緣因、正因也。
僧宗曰：兼答第七門也。
寶亮曰：發心非正因佛性也。佛性是常，心是無常，是故善心有時而有，有時而無，唯正因性用常而不改。
汝言何故有退心者至以遲得故，名之為退。
僧亮曰：答第四難也。
寶亮曰：明善心不退也。善心不生則已，生則無退。善若可退，云何成佛耶？但以遲得，故名退耳。
此菩提心實非佛性至菩提之心實非佛性。
僧亮曰：答第五難也。
寶亮曰：還答第二問也。明菩提之心實非正因也。我言悉有者，謂正因佛性也。斷緣中所生善，故名一闡提也。
善男子！汝言眾生若有佛性至得見佛性，然後得佛。
僧亮曰：答第六難也。
寶亮曰：答第五難也。明雖有正因，要須緣助，如金石之有金，藉眾緣乃得。
汝言眾生悉有佛性至三藐三菩提，如石出金。
僧亮曰：前無此問，恐零落也。
僧宗曰：此問義生也。因答前問，仍遣其惑耳。
善男子！汝言僧常至是故我說僧有佛性。
僧亮曰：答第七難也。
寶亮曰：答第六難也。明昔言僧常者，以前佛、後佛、僧寶自相續，豈謂嶷然常耶？十二因緣常者，有佛、無佛，正因之性無改，故言常也。第七難，義同第三，無別答。
善男子！汝言眾生若有佛性至我當為汝分別解說。
僧宗曰：重答第四問也。此下廣釋退相也。
寶亮曰：答難已竟，下作三翻，明始終無退義。
善男子！菩薩摩訶薩至不退之心，不名佛性。
僧亮曰：觀緣具不退，不具則退也。
僧宗曰：明以遲得故言退，非為永失也。
寶亮曰：正辨不退之由也。
善男子！汝不可以有退心故至及一闡提悉有佛性。
僧亮曰：為退不進者，為譬也。
僧宗曰：不可言退，故無佛性也。
寶亮曰：第二翻，退、不退人，未來同得成佛也。
師子吼言：世尊！云何菩薩有退、不退。
僧亮曰：緣有行愿，上但廣愿，未廣其行，故發問也。
善男子！若有菩薩修集如來至如是四法皆悉是常。
僧亮曰：如是四法皆悉是常者，眾生業性，三因一果，常故不可思議七也。
僧宗曰：能如是者，名不退；不爾者，則為退矣。
寶亮曰：舉三十二相業勸業，為用此義故，廣明退、不退之相也。
以是常故，不可思議至以不見故，不得涅盤。
僧亮曰：業果即眾生，即正因性也。名為常者，煩惱故言常耳。斷常煩惱者，上言因果皆常，未辨常有長短之因，以結惑故常。結惑盡者，則因滅矣。果以無惑故常，常故不變易也。
寶亮曰：一說既竟贊嘆，明一切眾生及諸佛境界、業果佛性悉不可思議。佛果等四法雖常，但眾生起煩惱，業障覆故，常癡無解，來翻云何非常耶？上言煩惱之常者，正出此文也。始終為所除，故言斷常煩惱，名無常耳。