豁開頂門眼，照徹大千界。既作法中王，於法得自在。
大根大器大力量，荷擔大事不尋常。一毛頭上通消息，徧界明明不覆藏。
生滅不滅，如水中月，不可攬觸，妙在甄別。
常住不住，是真實義，一幅丹青，輝天監地。
圓覺空明，胡來漢現，一點靈光，萬化千變。
隨物現處，廓清寰宇，不動神情，氣吞項羽。
稽首十力大導師，三界獨尊無比況，示現成佛轉法輪，廣演無邊契經海。
眾生心想念念殊，所轉法輪亦差別，法輪功德不可量，盡思竭力無能測。
有大經卷在一塵，量等三千大千界，世有聰慧明達人，具足天眼悉知見。
破塵出經作佛事，不作實與非實想。又以無邊法界空，納在佛身一毛孔，
須彌鐵圍及大海，一一包容無迫隘。一毛既爾余悉然，導師方便亦如是。
念念普徧諸毛孔，念念克證金剛慧，念念成就佛菩提，念念滿足普賢愿。
而不生於戲論心，亦不住於深境界。如夢如幻如水月，如優曇華出世間。
如是常轉大經卷，了無能轉所轉者，三世諸佛諸菩薩，聲聞獨覺及天人，
地獄修羅鬼畜等，一一皆承此經力。我今復與諸佛子，各生殊勝難遇心，
還攝此經歸一塵，安住毘盧法寶藏。
近來學佛人，少見不顛倒，唯務資談柄，棄大而就小。
昧卻直截事，外邊打之遶。畢竟那一著？何曾得分曉？
獨有莊居士，真實沒虛矯，斷除煩惱根，烈火燒乾草。
心地既安然，魔境豈能擾？任你鬧浩浩，我常靜悄悄。
末後示真歸，如脫破布襖。加趺入禪定，皓月臨清沼。
透過生死關，擊碎無價寶。剛正大丈夫，一了一切了。
骨肉都還父母了，不知那個是那吒？一毛頭上翻身轉，一一毛頭渾不差。
言前薦得已天涯，句後承當路轉賒。一擊鐵關如粉碎，水天空闊鴈行斜。
江月老人牓所居之室曰轉物，蓋取首楞嚴若能轉物，即同如來之義。書來索銘，妙喜宗杲為之銘曰：
若能轉物，即同如來。咄哉瞿曇！誑諕癡獃。物無自性，我亦非有。
轉者為誰？徒勞心手。知無自性，復是何物？瞥起情塵，捫空揣骨。
此庵無作，住者何人？具頂門眼，試辨疏親。
樞密富公閱華嚴大教，娛戲毘盧性海，隨所寓，揭名曰妙高堂，蓋取法界勝樂妙高之義，作自受用佛事。書來索銘，妙喜某為之銘曰：
妙高堂，隨所至。牓未懸，落第二。似猛焰，藏蚊蚋。擬承當，生妄計。
德云師，安有作？在別峰，亦寬廓。住佛地，何所托？我作銘，任圖度。
偉哉廣大寂滅心！譬如虛空不分別。擬心求凈即染污，況復比倫諸佛土？
又如夢中所見物，所見雖有不可取。如是通達無有疑，凈心之義炳然現。
是義現矣難測量，超諸色相離言說。過去未來現在世，佛及菩薩與聲聞，
一切含識有情類，平等於義如實了。善哉奇特過量人！只以此閣演是義。
演已便息隨所緣，亦與夢中無差別。我以父母所生口，說此無上妙伽陀，
莊嚴廣大寂滅心，為諸來者作饒益。
薌林居士於所居園臨池，作無熱軒，將於北埭起連輝觀，取華嚴無熱大龍王宮流出四河，華林寶樹，接影連輝之義。樂谷韓公司諫為之記，居士來索鄙語，乃說是偈：
勇猛精進過量人，號曰薌林大居士，住無變易真實處，而常順行諸佛法，
不作世間顛倒業，成辦出世勝方便，而能於此方便中，幻出難思諸境界。
復於難思境界中，而現種種殊勝事，華林寶樹咸放光，接影連輝相鑒徹，
光色清凈如金剛，世間無有能壞者。又如無熱大寶池，四面分流入於海。
是海廣大無邊際，不出居士一毛孔，於一毛孔放光明，八萬四千同時發。
不勞居士轉舌相，只以此光宣妙法。是法即是此光明，不離是光說此法。
大海毛孔亦復爾，此是薌林無熱義。是義如空不可量，一一包羅世間相。
我今以此無義語，略為居士出只手。佛子來登無熱軒，眾寶妙沙開戶牖。
快活居士結庵於南岳之陽，以小名之，蓋取石頭和尚庵雖小，含法界之義。居士欲予書其牓，因說是偈：
此庵非小亦非大，堪笑石頭空捏怪。不知法界即此庵，強謂此庵含法界。
而今欲識住庵人，萬象之中獨露身。妙喜為寫此庵牓，要與太虛為近鄰。
不於三界現身意，掉舉何如憒憒時？寄語軒中燕坐者，好看新月下前谿。
人言至樂在此谷，孰信樂為谷所移？以樂均施不樂者，方名真樂丈夫兒。
非湛非搖此法源，當機莫厭假名存。直須過量英靈漢，方入無邊廣大門。
萬境交羅元不二，六窗晝夜未嘗昏。飜思龐老事無別，擲劍揮空豈有痕？
塵無自性，攬真成立。擬和其光，同亦俱失。外既匪寬，內亦不窒。
是義非虛，亦復非實。庵中主人，如玉處石。作如是觀，千載一息。
萬物備於我，我觀卒未休。智者返觀我，縱橫得自由。
善住庵中人，從來無所住。只這無住心，便是安身處。
紫巖分惠建谿茗，妙喜答以青州衫。得人一牛還一馬，前三三與後三三。
毛錐子上通消息，爭似亡言絕見知？後夜一輪空界月，清光千里共依依。
上苑玉池方解凍，人間楊柳又垂春。山堂盡日焚香坐，長憶毘耶多口人。
一毛頭上無邊剎，決定識情難測量。直下不生邪險見，壺中日月自然長。
總別同異成壞，行布圓融無礙，塵入眾剎非寬，剎入眾塵非隘。
居士筆端宣暢，果海因源自在，我今說偈贊揚，同證一真法界。
長樂沙坑鄭了然，不依本分要參禪。自言已到無參處，哥羅管你米疆年。
說不到處著一句，風前截斷千差路。超佛越祖只如今，壁立萬仞無回互。
一棒打破生死窟，當時凡圣絕行蹤。返笑趙州心不歇，老來猶自走西東。
奪卻衲僧拄杖，當下便無伎倆。喝下鐵眼忽開，直據千峰頂上。
面門豎亞摩醯眼，肘後斜懸奪命符。瞎卻眼，解卻符，趙州東壁掛葫蘆。
龜毛拈得笑咍咍，一擊萬重關鏁開。慶快平生在今日，孰云千里賺吾來？
萬仞崖頭解放身，起來依舊卻惺惺。饑餐渴飲渾無事，那論昔人非昔人？
一口吞盡三世佛，正是吾家客作兒。爭似璞禪無用處，一毛頭上便忘機。
言前超佛祖，日輪正當午。豁開三要關，一擊涂毒鼓。
既發上頭機，莫問千鈞弩。放去絕遮攔，捏聚非回互。
咄哉老瞿曇！住住住住住！
未點先行不唧，不撥自轉已出丑，那堪更鼓兩片皮，豈止鑿空開戶牖？
火中木馬空嘶鳴，水底泥牛謾哮吼。用禪用禪聽我言，拶到懸崖須放手。
直出直入，直行直坐。直禪上人，直須恁麼。本自圓成，不立功課。
饑來吃飯，寒來向火。不在瞿曇，非干達磨。擬心思量，返遭殃禍。
我說是言，已招口過。明眼人前，一場話墮。請事斯語，無忘骨剉。
覆為鍾，仰為鼎，自是法輪家風，妙喜爭敢馳騁？
思禪人，固相請，援毫臨紙忽猛省，一聲直透須彌頂。
桶底脫時大地闊，命根斷處碧潭清，好將一點紅爐雪，散作人間照夜燈。
真人十八界元空，三十一人同姓呂，分散游山各占山，三十一人又同處。
坐斷金輪第一峰，千妖百怪自潛蹤。年來又得真消息，說道楊岐正脈通。
人言棒頭出孝子，我道憐兒不覺丑。長蘆長老恁麼來，妙喜空費一張口。
從教四海妄流傳，野干能作師子吼。孰云無物贈伊行？喝下鐵圍山倒走。