序深達天機者乃能說天道之妙，未造聖域者烏能釋聖人之經？何哉？蓋聖人之言遠如天，非探賾索隱者，豈能知哉？如黃帝陰符經者，章纔止一二，字不過於三百，言雖約而旨益遠，文雖簡而意彌深。或以富國安民為修鍊之術，或以強兵戰勝為養攝之方，包羅乎天地，總括乎陰陽，視之無色，聽之無聲，冥冥然熟察其精真？杳杳然莫窮其微妙。自非內外虛朗，表裏玲瓏，能提挈乎天地，把握乎陰陽者，先剖析而註解之，孰能窺其壺奧，測其涯淚矣？然註此經者，不啻十數家，得聖人之微旨者，唐公一人而已。公諱淳，號金陵道人，不知何代人也。於是乃述己所聞，依聖意而解之，傍引諸書而證之，使後來觀者視其經，則雖至深而至遠，求其註則誠易見而易知。一字所說，如燈之破闇；一言所解，若龜之決疑。非唐公素識有無之源，深窮造化之端，達乎天機，造乎聖域，安能為此耶？邇來瑩然子周至明寔，今之好事者，因遊崆峒，感黃帝故事，慨然有兼善之心，懇求此本，鏤板印行。庶修真者亦得淘真而去偽，入聖而出凡，握陰陽乎掌上，攝日月於胸中，真古人之用心也。求予為序，予欲不言，蓋有美不揚友之辠也。於是援毫而書之，以繼公之好事耳。時正大己丑濩澤孟綽然序。
觀天之道，執天之行，盡矣。
天有五賊，見之者昌。
五賊在心，施行於天。
宇宙在乎手，萬化生乎身。
天發殺機，龍蛇起陸。
人發殺機，天地返覆。
天人合發，萬變定基。
性有巧拙，可以伏藏。
九竅之邪，在乎三要，可以動靜。
火生於木，禍發必剋。
姦生於國，時動必潰。
知之修鍊，謂之聖人。天生天殺，道之理也。
天地，萬物之盜；萬物，人之盜；人，萬物之盜。
三盜既宜，三才既安。
故曰：食其時，百骸理。動其機，萬化安。
人知其神而神，不知不神而所以神也。
日月有數，大小有定。聖功生焉，神明出焉。
其盜機也，天下莫能見，莫能知。
君子得之固窮，小人得之輕命。
瞽者善聽，聾者善視，絕利一源，用師十倍；三反晝夜，用師萬倍。
心生於物，死於物，機在目。
天之無恩，而大恩生。
迅雷烈風，莫不蠢然。
至樂性餘，至靜則廉。
天之至私，用之至公。
禽之制在氣。
生者，死之根；死者，生之根。
恩生於害，害生於恩。
愚人以天地文理勝，我以時物文理哲。