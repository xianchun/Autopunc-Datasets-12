潭州大溈佛性法泰禪師，漢州人，族季氏。冠為大僧，習南山教，久而游方，機契五祖。後於圓悟語下，頓明大法。出住鼎之德山、邵之西湖及谷山、道吾。勑居大溈，賜號佛性。
上堂曰：推真真無有相，窮妄妄無有形。真妄兩無所有，廓然露出眼睛。眼睛既露，見個甚麼？曉日爍開巖畔雪，朔風吹綻蠟梅華。
上堂：涅盤無異路，方便有多門。拈起拄杖曰：看看！山僧拄杖子一口吸盡西江水，東海鯉魚聝跳上三十三天，帝釋忿怒，把須彌山一摑粉碎，堅牢地神合掌贊嘆曰：諦觀法王法，法王法如是。以拄杖擊禪床，下座。
上堂：今朝正月已半，是處燈火撩亂，滿城羅綺駢闐，交互往來游翫。文殊走入鬧籃中，普賢端坐高樓看。且道觀音在甚麼處？震天椎畫鼓，聒地奏笙歌。
上堂：渺渺邈邈，十方該括；坦坦蕩蕩，絕形絕相。目欲眎而睛枯，口欲談而詞喪。文殊、普賢全無伎倆，臨濟、德山不妨提唱。龜吞陜府鐵牛，蛇齩嘉州大像，赫得東海鯉魚直至如今肚脹。嘻！
上堂：火云燒田苗，泉源絕流注，娑竭大龍王，不知在何處。以拄杖擊禪床曰：在這，看看！南山起云，北山下雨，老僧更為震雷聲，助發威光令遠布。乃高聲曰：哄弄！哄弄！
上堂：得念失念，無非解脫，是甚麼語話？成法破法，皆名涅盤，料掉沒交涉。智慧愚癡，通為般若；顢頇佛性，菩薩外道。所成就法，皆是菩提，猶較些子。然雖如是，也是楊廣失駱駞。
上堂：德山棒下金沙異，臨濟喝中賓主分，到此若無真正眼，可憐辜負本來人。喝一喝，拍禪床，下座。
上堂：欲識佛去處，只這語聲是。咄！傅大士不識好惡，以昭昭靈靈教壞人家男女，被志公和尚一喝曰：大士莫作是說，別更道看。大士復說偈曰：空手把鋤頭，步行騎水牛，人從橋上過，橋流水不流。志公呵呵大笑曰：前頭由似可，末後更愁人。
上堂：憶昔游方日，獲得二種物，一是金剛鎚，一是千圣骨，持行宇宙中，氣岸高突兀，如是三十年，用之為準則。而今年老矣，二物知何物，擲下金剛鎚，擊碎千圣骨，拋向四衢道，不能更惜得，任意過浮生，指南將作北，呼龜以為鼈，喚豆以為粟，從他明眼人，笑我無繩墨。
僧問：理隨事變，該萬有而一片虛凝；事逐理融，等千差而咸歸實際。如何是理法界？
曰：山河大地。
云：如何是事法界？
曰：萬象森羅。
云：如何是理事無礙法界？
曰：東西南北。
云：如何是事事無礙法界？
曰：上下四維。
問：如何是十身調御？投子下禪床立。未審意旨如何？
曰：腳跟下七穿八穴。
鄧州丹霞佛智蓬庵端裕禪師，吳越王之裔。六世祖安守會稽，因家焉。師生而挺嶷，眉目淵秀。十四驅烏於大善寺，十八得度受具。往依凈慈法真一禪師。未幾，偶僧擊露柱曰：你何不說禪？師聞微省。
去謁龍門遠、甘露卓、泐潭祥，皆以穎邁見推。晚見圓悟於鐘阜，一日，悟問：誰知正法眼藏向這瞎驢邊滅卻！即今是滅不滅？
云：請和尚合取口好。
曰：此猶未出常情。師擬對，悟擊之，師頓去所滯。
嘗述偈自通，侍悟居天寧，命典記室。尋分座，道聲藹著。京西憲王公請開法丹霞，次遷虎丘。徑山謝事，徇平江道俗之請，庵于西華。閱數稔，勑居建康保寧，後移蘇城萬壽及閩中賢沙、壽山西禪，復被旨補靈隱。
慈寧皇太后幸韋王第，召師演法，賜金襴僧伽梨，乞歸西華。紹興戊辰秋，四明育王遣使固邀，月余始就。
上堂曰：德山入門便棒，多向皮袋埋蹤；臨濟入門便喝，總在聲塵中出沒。若是英靈衲子，直須足下風生，超越古今途轍。拈拄杖，卓一下，喝一喝，曰：只這個，何似生？若喚作棒喝，瞌睡未省；不喚作棒喝，未識德山、臨濟。畢竟如何？復卓一下，曰：總不得動著。
上堂：盡大地是沙門眼，徧十方是自己光，為甚麼東弗于逮打鼓，西瞿耶尼不聞，南瞻部洲點燈，北郁單越暗坐？直饒向個道得十全，猶是光影活計。拂子曰：百雜碎了也，作麼生是出身一路？擲下拂子曰：參。
上堂：頂一著，佛祖不知，若玄機尚戢，影草未彰，通身有透關眼也照不著。若過這邊來，正按金剛寶王，放出踞地師子，許你挨拶一步地。雖然已是頭角不全，即今莫有疾焰過風者麼？喝曰：甚麼處去也？復喝一喝，下座。
上堂：動則影現，覺則冰生，直饒不動不覺，猶是秦時荏輅鉆。到這，便須千差密照，萬戶俱開，毫端撥轉機輪，命脉不沈毒海。有時覺如湛水，有時動若星飛，有時動覺俱忘，有時照用自在，且道正恁麼時，是動是覺？是照是用？還有人區分得出麼？鐵牛橫古路，觸著骨毛寒。
上堂：易填巨壑，難滿漏巵，若有操持，了無難易。拈卻大地，寬綽有余，放出纖毫，礙塞無路。忽若不拈不放，向甚麼處履踐？同誠共休戚，飲水亦須肥。
僧問：如何是賓中賓？
曰：你是田庫奴。
云：如何是賓中主？
曰：相逢猶莽鹵。
云：如何是主中賓？
曰：劍氣爍愁云。
云：如何是主中主？
曰：敲骨打髓。
師蒞眾，色必凜然，寢食不背眾，唱道無倦。紹興庚午十月，初示微疾，至十七夜，書偈付主事曰：吾小休，至五鼓起坐。
首座法全請遺訓，師曰：盡此心意，以道相資。語絕而逝。火後，目睛、齒、舌不壞，其地發光終夕，得設利者無筭，踰月不絕。
黃冠羅肇常平日問道於師，適外歸，獨無所獲，道念勤切，方與客食，咀間，若有物，吐哺則設利也，大如菽，色若琥珀。好事者持去，遂再拜於闍維所，聞香匳有聲，亟開，所獲如前，而差紅潤。
門人奉遺骨分塔於鄮峰西華。壽六十有六，夏四十有八。謚曰大悟，塔名寶勝。
建康府華藏密印安民禪師，嘉定人，族朱氏。初講楞嚴於成都，為義學所歸。時圓悟居昭覺，師往扣，悟令看國師三喚侍者之語，趙州云：如人暗中書字，字雖不成，文彩已彰。那是文彩已彰處？但恁麼參取庵宗正禪師，潼川郪縣人。上堂，拈拄杖，卓一下，曰：聞處絕聞。豎起曰：見處絕見，風動塵起，垛生招箭，未恁麼已前，分明成兩片。德山橫按絕商量，黃檗用時機掣電，大千沙界一毛頭，手眼通身無背面。咄！
衢州天寧訥堂梵思禪師，蘇臺人，族朱氏。年二十一，去發受具。游師席，往來佛監、佛眼會下有年。晚依圓悟，徹證後七坐道場。
上堂曰：趯翻生死海，踏倒涅盤岸，世上無活人，黃泉無死漢。遂拈拄杖曰：訥堂今日拄杖子有分付處也，還有承當得者麼？試出來擔荷看。有麼？有麼？良久，擲拄杖，下座。
上堂：知有底也吃粥吃飯，不知有底也吃粥吃飯。如何直下驗得他有之與無、是之與非、邪之與正？若驗不出，參學事大遠在。喝一喝，下座。
上堂：山僧是楊岐四世孫，這老漢有個三腳驢子弄蹄行公案，雖人人舉得，只是不知落處。山僧不惜眉毛，為諸人下個注腳。乃曰：八角磨盤空走。
岳州君山佛照覺禪師，上堂曰：是即徹底是，從來脫體先天地；非即徹底非，萬別千差共一機；是也是不著，非也非不及，此時佛祖從何立？曉天霜重泄真機，一顆圓明色非色。既非色，且道是個甚麼？妙體全標處，分明只自知。
上堂，舉：古者道：仰之彌高，鉆之彌堅，瞻之在前，忽焉在後。諸人還識得麼？若也不識，為你注破。仰之彌高，不隔絲毫，要津把斷，佛祖難逃；鉆之彌堅，真體自然，鳥啼華笑，在碧巖前；瞻之在前，非正非偏，十方坐斷，威鎮大千；忽焉在後，一場漏逗，堪笑云門，藏身北斗。咄！
平江府寶華顯禪師，本郡人也。上堂曰：吃粥了也，頭上安頭；洗鉢盂去，為虵畫足。更問如何？自納敗闕。良久，高聲召大眾，眾舉首，師曰：歸堂吃茶。
上堂：禪莫參，道休學，歇意忘機常廓落。現成公案早周遮，只個無心已穿鑿。直饒坐斷未生前，難透山僧錯錯錯。
紹興府東山覺禪師，後住因圣。上堂曰：三通鼓罷，諸人各各上來，擬待理會祖師西來意，還知劍去久矣麼？設使直下悟去，也是斬頭覓活。東山事不獲已，且向第二頭鞠拶看。以手拍禪床，下座。
上堂：花爛熳，景暄妍，休說壺中別有天，百草頭邊如薦得，東高三丈，西闊八寸。
上堂：東弗于代與西瞿耶尼鬪額，會麼？你諸人猶自不知，鉢盂口向天在。
上堂：滿口道不得，偶爾成文。良久，曰：吃棒得也未？
上堂：老演師翁道：說心說性，老僧這是。惡口山僧道：若是教外別傳，乃是當的帝都丁。
上堂，舉：昔廣額屠兒，日殺千羊。一日，至佛所，揚下屠刀，云：我是千佛一數。世尊云：如是，如是。今時叢林將謂廣額過去是一佛，權現屠兒，日殺千羊。如此見廣額，且喜沒交涉。又曰：廣額正是個殺人不眨眼底漢，揚下屠刀，立地成佛，且喜沒交涉。又道：廣額揚下屠刀，云：我是千佛一數。這一佛多少分明，且喜沒交涉。要識廣額麼？夾路桃華風雨後，馬蹄何處避殘紅？