尒時，具壽善現白佛言：世尊！佛已贊說為證無上正等菩提，修行六種波羅蜜多，成熟有情，嚴凈佛國，諸善男子善女人等所有功德。世尊！云何是善男子善女人等，為證無上正等菩提修諸行時，留難魔事？
佛言：善現！若菩薩摩訶薩樂說法要，辯不即生，當知是為菩薩魔事。
世尊！何故是菩薩摩訶薩樂說法要，辯不即生，是為魔事？
善現！是菩薩摩訶薩修行般若波羅蜜多時，所修般若波羅蜜多難得圓滿，所修靜慮、精進、安忍、凈戒、布施波羅蜜多難得圓滿。由此緣故，是菩薩摩訶薩樂說法要，辯不即生，當知是為菩薩魔事。復次，善現！若菩薩摩訶薩樂修勝行，辯乃卒生，當知是為菩薩魔事。
世尊！何故是菩薩摩訶薩樂修勝行，辯乃卒生，是為魔事？
善現！是菩薩摩訶薩修行布施波羅蜜多，修行凈戒、安忍、精進、靜慮、般若波羅蜜多，無巧便故，辯乃卒生。由此緣故，是菩薩摩訶薩樂修勝行，辯乃卒生，當知是為菩薩魔事。
復次，善現！書寫般若波羅蜜多甚深經時，頻申欠呿，當知是為菩薩魔事。復次，善現！書寫般若波羅蜜多甚深經時，忽然戲笑，當知是為菩薩魔事。復次，善現！書寫般若波羅蜜多甚深經時，互相輕蔑，當知是為菩薩魔事。復次，善現！書寫般若波羅蜜多甚深經時，身心擾亂，當知是為菩薩魔事。
復次，善現！書寫般若波羅蜜多甚深經時，心生異解，文句倒錯，當知是為菩薩魔事。復次，善現！書寫般若波羅蜜多甚深經時，欻有事起，令不究竟，當知是為菩薩魔事。復次，善現！書寫般若波羅蜜多甚深經時，忽作是念：我於此經不得滋味，何用書寫？便棄舍去，當知是為菩薩魔事。
復次，善現！受持、讀誦、思惟、修習、說聽般若波羅蜜多甚深經時，頻申欠呿，當知是為菩薩魔事。復次，善現！受持、讀誦、思惟、修習、說聽般若波羅蜜多甚深經時，忽然戲笑，當知是為菩薩魔事。復次，善現！受持、讀誦、思惟、修習、說聽般若波羅蜜多甚深經時，互相輕蔑，當知是為菩薩魔事。
復次，善現！受持、讀誦、思惟、修習、說聽般若波羅蜜多甚深經時，身心擾亂，當知是為菩薩魔事。復次，善現！受持、讀誦、思惟、修習、說聽般若波羅蜜多甚深經時，心生異解，文句倒錯，當知是為菩薩魔事。復次，善現！受持、讀誦、思惟、修習、說聽般若波羅蜜多甚深經時，欻有事起，令不究竟，當知是為菩薩魔事。復次，善現！受持、讀誦、思惟、修習、說聽般若波羅蜜多甚深經時，忽作是念：我於此經不得滋味，何用勤苦？便棄舍去，當知是為菩薩魔事。
時具壽善現白佛言：世尊！何因緣故，是善男子善女人等，於此深經不得滋味，便棄舍去？
佛言：善現！是善男子善女人等，於過去世未久修行般若、靜慮、精進、安忍、凈戒、布施波羅蜜多，是故於此甚深般若波羅蜜多不得滋味，便棄舍去。復次，善現！若善男子善女子等，聞說如是甚深般若波羅蜜多，便作是念：我等於此不得受記，何用聽為？心不清凈，便從座起，棄舍而去，當知是為菩薩魔事。
時具壽善現白佛言：世尊！何因緣故，於此般若波羅蜜多甚深經中，不授彼記而令舍去？
佛言：善現！菩薩未入正性離生，不應授彼大菩提記。復次，善現！若善男子善女人等，聞說如是甚深般若波羅蜜多，便作是念：此中不說我等名字，何用聽為？心不清凈，便從座起，棄舍而去，當知是為菩薩魔事。
時具壽善現白佛言：世尊！何因緣故，於此般若波羅蜜多甚深經中，不記說彼菩薩名字？
佛言：善現！菩薩未受大菩提記，法尒不應記說名字。復次，善現！若善男子善女人等，聞說般若波羅蜜多甚深經時，生如是念：此中不說我等生處城邑聚落，何用聽為？心不清凈，便從座起，棄舍而去，當知是為菩薩魔事。
時具壽善現白佛言：世尊！何因緣故，於此般若波羅蜜多甚深經中，不記說彼菩薩生處城邑聚落？
佛言：善現！若未記彼菩薩名字，不應說其生處差別。復次，善現！若菩薩摩訶薩聞說般若波羅蜜多，心不清凈，而舍去者，隨彼所起不清凈心，厭舍此經，舉步多少，便減尒所劫數功德，獲尒所劫障菩提罪，受彼罪已，更尒所時，發勤精進，求趣無上正等菩提方可復本。是故菩薩若欲速證無上菩提，不應厭舍甚深般若波羅蜜多。復次，善現！住菩薩乘諸善男子善女人等，棄舍般若波羅蜜多甚深經典，求學余經，當知是為菩薩魔事。何以故？善現！是善男子善女人等，棄舍一切智智根本甚深般若波羅蜜多，而攀枝葉諸余經典，終不能得大菩提故。
時具壽善現白佛言：世尊！何等余經猶如枝葉，不能引發一切智智？
佛言：善現！若說二乘相應之法，謂四念住、四正斷、四神足、五根、五力、七等覺支、八圣道支及空、無相、無愿解脫門等所有諸經，若善男子善女人等，於中修學，得預流果，得一來果，得不還果，得阿羅漢果，得獨覺菩提，不得無上正等菩提，是名余經猶如枝葉，不能引發一切智智。甚深般若波羅蜜多定能引發一切智智，有大勢力，猶如樹根。是善男子善女人等，棄舍般若波羅蜜多甚深經典，求學余經，定不能得一切智智。何以故？善現！如是般若波羅蜜多甚深經典，出生一切菩薩摩訶薩世間出世間功德法故。善現！若菩薩摩訶薩修學般若波羅蜜多，則為修學一切世間出世間法。
復次，善現！譬如餓狗，舍其主食，返從仆使而求覓之，於當來世有菩薩乘諸善男子善女人等，棄舍一切佛法根本甚深般若波羅蜜多，求學二乘相應經典亦復如是，當知是為菩薩魔事。復次，善現！譬如有人，欲求香象，得此象已，舍而求跡。於汝意云何？是人有智不？
善現答言：是人無智。
佛言：善現！於當來世有菩薩乘諸善男子善女人等，棄舍一切佛法根本甚深般若波羅蜜多，求學二乘相應經典亦復如是，當知是為菩薩魔事。復次，善現！譬如有人，欲見大海，既至海岸，返觀牛跡，作是念言：大海中水，淺深多少，豈及此耶？於汝意云何？是人有智不？
善現答言：是人無智。
佛言：善現！於當來世有菩薩乘諸善男子善女人等，棄舍一切佛法根本甚深般若波羅蜜多，求學二乘相應經典亦復如是，當知是為菩薩魔事。復次，善現！如有工匠或彼弟子，欲造大殿如天帝釋殊勝殿量，見彼殿已，而返揆摸日月宮殿。於意云何？如是工匠或彼弟子，能造大殿量如帝釋殊勝殿不？
善現答言：不也，世尊！
佛言：善現！於汝意云何？是人有智不？
善現答言：是人無智，是愚癡類。
佛言：善現！於當來世有菩薩乘諸善男子善女人等，欲求無上正等菩提，棄舍如是甚深般若波羅蜜多，求學二乘相應經典亦復如是。於意云何？是善男子善女人等，能得無上佛菩提不？
善現答言：不也，世尊！
佛言：善現！於意云何？是善男子善女人等是黠慧不？
善現答言：是愚癡類。
佛言：善現！如是！如是！當知是為菩薩魔事。復次，善現！如人求見轉輪圣王，見已不識，舍至余處，見凡小王，取其形相，作如是念：轉輪圣王形相威德與此何異？於汝意云何？是人有智不？
善現答言：是人無智。
佛言：善現！於當來世有菩薩乘諸善男子善女人等，欲求無上正等菩提，棄舍如是甚深般若波羅蜜多，求學二乘相應經典亦復如是。於意云何？是善男子善女人等，為能證得大菩提不？
善現答言：不也，世尊！
佛言：善現！於意云何？是善男子善女人等是黠慧不？
善現答言：是愚癡類。
佛言：善現！如是！如是！當知是為菩薩魔事。復次，善現！如有饑人，得百味食，棄而求噉兩月谷飯。於汝意云何？是人有智不？
善現答言：是人無智。
佛言：善現！於當來世有菩薩乘諸善男子善女人等，棄大般若波羅蜜多甚深經典，求學二乘相應經典，於中欲求一切智智亦復如是。於意云何？是善男子善女人等是黠慧不？
善現答言：是愚癡類。
佛言：善現！如是！如是！當知是為菩薩魔事。復次，善現！如有貧人，得無價寶，棄而求取迦遮末尼。於汝意云何？是人有智不？
善現答言：是人無智。
佛言：善現！於當來世有菩薩乘諸善男子善女人等，棄大般若波羅蜜多甚深經典，求學二乘相應經典，於中欲求一切智智亦復如是。於意云何？是善男子善女人等是黠慧不？
善現答言：是愚癡類。
佛言：善現！如是！如是！當知是為菩薩魔事。復次，善現！住菩薩乘諸善男子善女人等，書大般若波羅蜜多甚深經時，眾辯競起，樂說種種差別法門，令所書寫甚深般若波羅蜜多不得究竟，當知是為菩薩魔事。所謂樂說布施、凈戒、安忍、精進、靜慮、般若；樂說欲界、色、無色界；樂說受持、讀誦、宣說；樂說看病，修余福業；樂說色，樂說受想行識；樂說眼處，樂說耳鼻舌身意處；樂說色處，樂說聲香味觸法處；樂說眼界，樂說色界、眼識界及眼觸、眼觸為緣所生諸受；樂說耳界，樂說聲界、耳識界及耳觸、耳觸為緣所生諸受；樂說鼻界，樂說香界、鼻識界及鼻觸、鼻觸為緣所生諸受；樂說舌界，樂說味界、舌識界及舌觸、舌觸為緣所生諸受；樂說身界，樂說觸界、身識界及身觸、身觸為緣所生諸受；樂說意界，樂說法界、意識界及意觸、意觸為緣所生諸受；樂說地界，樂說水火風空識界；樂說無明，樂說行、識、名色、六處、觸、受、愛、取、有、生、老死愁嘆苦憂惱；樂說布施波羅蜜多，樂說凈戒、安忍、精進、靜慮、般若波羅蜜多；樂說內空，樂說外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空；樂說真如，樂說法界、法性、不虛妄性、不變異性、平等性、離生性、法定、法住、實際、虛空界、不思議界；樂說苦圣諦，樂說集滅道圣諦；樂說四靜慮，樂說四無量、四無色定；樂說八解脫，樂說八勝處、九次第定、十遍處；樂說四念住，樂說四正斷、四神足、五根、五力、七等覺支、八圣道支；樂說空解脫門，樂說無相、無愿解脫門；樂說菩薩十地；樂說五眼，樂說六神通；樂說佛十力，樂說四無所畏、四無礙解、大慈大悲大喜大舍、十八佛不共法；樂說無忘失法，樂說住舍性；樂說一切智，樂說道相智、一切相智；樂說一切陀羅尼門，樂說一切三摩地門；樂說預流果，樂說一來、不還、阿羅漢果；樂說獨覺菩提；樂說一切菩薩摩訶薩行；樂說諸佛阿耨多羅三藐三菩提。何以故？善現！甚深般若波羅蜜多中無樂說相故，甚深般若波羅蜜多難思議故，甚深般若波羅蜜多無思慮故，甚深般若波羅蜜多無生滅故，甚深般若波羅蜜多無染凈故，甚深般若波羅蜜多無定亂故，甚深般若波羅蜜多離名言故，甚深般若波羅蜜多不可說故，甚深般若波羅蜜多不可得故。所以者何？善現！甚深般若波羅蜜多中，如前所說諸法皆無所有，都不可得。住菩薩乘諸善男子善女人等，書寫般若波羅蜜多甚深經時，如是諸法擾亂其心，令不究竟，當知是為菩薩魔事。
尒時，具壽善現白佛言：世尊！甚深般若波羅蜜多可書寫不？
佛言：善現！甚深般若波羅蜜多不可書寫。何以故？善現！於此般若波羅蜜多甚深經中，色自性無所有不可得，受想行識自性無所有不可得；眼處自性無所有不可得，耳鼻舌身意處自性無所有不可得；色處自性無所有不可得，聲香味觸法處自性無所有不可得；眼界自性無所有不可得，色界、眼識界及眼觸、眼觸為緣所生諸受自性無所有不可得；耳界自性無所有不可得，聲界、耳識界及耳觸、耳觸為緣所生諸受自性無所有不可得；鼻界自性無所有不可得，香界、鼻識界及鼻觸、鼻觸為緣所生諸受自性無所有不可得；舌界自性無所有不可得，味界、舌識界及舌觸、舌觸為緣所生諸受自性無所有不可得；身界自性無所有不可得，觸界、身識界及身觸、身觸為緣所生諸受自性無所有不可得；意界自性無所有不可得，法界、意識界及意觸、意觸為緣所生諸受自性無所有不可得；地界自性無所有不可得，水火風空識界自性無所有不可得；無明自性無所有不可得，行、識、名色、六處、觸、受、愛、取、有、生、老死愁嘆苦憂惱自性無所有不可得；布施波羅蜜多自性無所有不可得，凈戒、安忍、精進、靜慮、般若波羅蜜多自性無所有不可得；內空自性無所有不可得，外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空自性無所有不可得；真如自性無所有不可得，法界、法性、不虛妄性、不變異性、平等性、離生性、法定、法住、實際、虛空界、不思議界自性無所有不可得；苦圣諦自性無所有不可得，集滅道圣諦自性無所有不可得；四靜慮自性無所有不可得，四無量、四無色定自性無所有不可得；八解脫自性無所有不可得，八勝處、九次第定、十遍處自性無所有不可得；四念住自性無所有不可得，四正斷、四神足、五根、五力、七等覺支、八圣道支自性無所有不可得；空解脫門自性無所有不可得，無相、無愿解脫門自性無所有不可得；菩薩十地自性無所有不可得；五眼自性無所有不可得，六神通自性無所有不可得；佛十力自性無所有不可得，四無所畏、四無礙解、大慈大悲大喜大舍、十八佛不共法自性無所有不可得；無忘失法自性無所有不可得，住舍性自性無所有不可得；一切智自性無所有不可得，道相智、一切相智自性無所有不可得；一切陀羅尼門自性無所有不可得，一切三摩地門自性無所有不可得；預流果自性無所有不可得，一來、不還、阿羅漢果自性無所有不可得；獨覺菩提自性無所有不可得；一切菩薩摩訶薩行自性無所有不可得；諸佛無上正等菩提自性無所有不可得。善現！諸法自性皆無所有不可得故，即是無性，如是無性即是般若波羅蜜多。非無性法能書無性，是故般若波羅蜜多不可書寫。
善現！若菩薩乘諸善男子善女人等，作如是念：於此般若波羅蜜多甚深經中，無性是色，無性是受想行識；無性是眼處，無性是耳鼻舌身意處；無性是色處，無性是聲香味觸法處；無性是眼界，無性是色界、眼識界及眼觸、眼觸為緣所生諸受；無性是耳界，無性是聲界、耳識界及耳觸、耳觸為緣所生諸受；無性是鼻界，無性是香界、鼻識界及鼻觸、鼻觸為緣所生諸受；無性是舌界，無性是味界、舌識界及舌觸、舌觸為緣所生諸受；無性是身界，無性是觸界、身識界及身觸、身觸為緣所生諸受；無性是意界，無性是法界、意識界及意觸、意觸為緣所生諸受；無性是地界，無性是水火風空識界；無性是無明，無性是行、識、名色、六處、觸、受、愛、取、有、生、老死愁嘆苦憂惱；無性是布施波羅蜜多，無性是凈戒、安忍、精進、靜慮、般若波羅蜜多；無性是內空，無性是外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空；無性是真如，無性是法界、法性、不虛妄性、不變異性、平等性、離生性、法定、法住、實際、虛空界、不思議界；無性是苦圣諦，無性是集滅道圣諦；無性是四靜慮，無性是四無量、四無色定；無性是八解脫，無性是八勝處、九次第定、十遍處；無性是四念住，無性是四正斷、四神足、五根、五力、七等覺支、八圣道支；無性是空解脫門，無性是無相、無愿解脫門；無性是菩薩十地；無性是五眼，無性是六神通；無性是佛十力，無性是四無所畏、四無礙解、大慈大悲大喜大舍、十八佛不共法；無性是無忘失法，無性是住舍性；無性是一切智，無性是道相智、一切相智；無性是一切陀羅尼門，無性是一切三摩地門；無性是預流果，無性是一來、不還、阿羅漢果；無性是獨覺菩提；無性是一切菩薩摩訶薩行；無性是諸佛無上正等菩提。當知是為菩薩魔事。
尒時，具壽善現白佛言：世尊！若菩薩乘諸善男子善女人等，書寫如是甚深般若波羅蜜多，作如是念：我以文字書寫般若波羅蜜多。彼執文字能書般若波羅蜜多，當知是為菩薩魔事。何以故？世尊！於此般若波羅蜜多甚深經中，色無文字，受想行識無文字；眼處無文字，耳鼻舌身意處無文字；色處無文字，聲香味觸法處無文字；眼界無文字，色界、眼識界及眼觸、眼觸為緣所生諸受無文字；耳界無文字，聲界、耳識界及耳觸、耳觸為緣所生諸受無文字；鼻界無文字，香界、鼻識界及鼻觸、鼻觸為緣所生諸受無文字；舌界無文字，味界、舌識界及舌觸、舌觸為緣所生諸受無文字；身界無文字，觸界、身識界及身觸、身觸為緣所生諸受無文字；意界無文字，法界、意識界及意觸、意觸為緣所生諸受無文字；地界無文字，水火風空識界無文字；無明無文字，行、識、名色、六處、觸、受、愛、取、有、生、老死愁嘆苦憂惱無文字；布施波羅蜜多無文字，凈戒、安忍、精進、靜慮、般若波羅蜜多無文字；內空無文字，外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空無文字；真如無文字，法界、法性、不虛妄性、不變異性、平等性、離生性、法定、法住、實際、虛空界、不思議界無文字；苦圣諦無文字，集滅道圣諦無文字；四靜慮無文字，四無量、四無色定無文字；八解脫無文字，八勝處、九次第定、十遍處無文字；四念住無文字，四正斷、四神足、五根、五力、七等覺支、八圣道支無文字；空解脫門無文字，無相、無愿解脫門無文字；菩薩十地無文字；五眼無文字，六神通無文字；佛十力無文字，四無所畏、四無礙解、大慈大悲大喜大舍、十八佛不共法無文字；無忘失法無文字，住舍性無文字；一切智無文字，道相智、一切相智無文字；一切陀羅尼門無文字，一切三摩地門無文字；預流果無文字，一來、不還、阿羅漢果無文字；獨覺菩提無文字；一切菩薩摩訶薩行無文字；諸佛無上正等菩提無文字。是故不應執有文字能書般若波羅蜜多。
世尊！若菩薩乘諸善男子善女人等，作如是執：於此般若波羅蜜多甚深經中，無文字是色，無文字是受想行識；無文字是眼處，無文字是耳鼻舌身意處；無文字是色處，無文字是聲香味觸法處；無文字是眼界，無文字是色界、眼識界及眼觸、眼觸為緣所生諸受；無文字是耳界，無文字是聲界、耳識界及耳觸、耳觸為緣所生諸受；無文字是鼻界，無文字是香界、鼻識界及鼻觸、鼻觸為緣所生諸受；無文字是舌界，無文字是味界、舌識界及舌觸、舌觸為緣所生諸受；無文字是身界，無文字是觸界、身識界及身觸、身觸為緣所生諸受；無文字是意界，無文字是法界、意識界及意觸、意觸為緣所生諸受；無文字是地界，無文字是水火風空識界；無文字是無明，無文字是行、識、名色、六處、觸、受、愛、取、有、生、老死愁嘆苦憂惱；無文字是布施波羅蜜多，無文字是凈戒、安忍、精進、靜慮、般若波羅蜜多；無文字是內空，無文字是外空、內外空、空空、大空、勝義空、有為空、無為空、畢竟空、無際空、散空、無變異空、本性空、自相空、共相空、一切法空、不可得空、無性空、自性空、無性自性空；無文字是真如，無文字是法界、法性、不虛妄性、不變異性、平等性、離生性、法定、法住、實際、虛空界、不思議界；無文字是苦圣諦，無文字是集滅道圣諦；無文字是四靜慮，無文字是四無量、四無色定；無文字是八解脫，無文字是八勝處、九次第定、十遍處；無文字是四念住，無文字是四正斷、四神足、五根、五力、七等覺支、八圣道支；無文字是空解脫門，無文字是無相、無愿解脫門；無文字是菩薩十地；無文字是五眼，無文字是六神通；無文字是佛十力，無文字是四無所畏、四無礙解、大慈大悲大喜大舍、十八佛不共法；無文字是無忘失法，無文字是住舍性；無文字是一切智，無文字是道相智、一切相智；無文字是一切陀羅尼門，無文字是一切三摩地門；無文字是預流果，無文字是一來、不還、阿羅漢果；無文字是獨覺菩提；無文字是一切菩薩摩訶薩行；無文字是諸佛無上正等菩提。當知是為菩薩魔事。
佛言：善現！如是！如是！如汝所說。復次，善現！住菩薩乘諸善男子善女人等，書寫、受持、讀誦、修習、思惟、演說如是般若波羅蜜多甚深經時，若起國土念，若起城邑念，若起王都念，若起方處念，當知是為菩薩魔事。
復次，善現！住菩薩乘諸善男子善女人等，書寫、受持、讀誦、修習、思惟、演說如是般若波羅蜜多甚深經時，若起親教軌范念，若起同學善友念，若起父母妻子念，若起兄弟姊妹念，若起親戚朋侶念，當知是為菩薩魔事。
復次，善現！住菩薩乘諸善男子善女人等，書寫、受持、讀誦、修習、思惟、演說如是般若波羅蜜多甚深經時，若起惡賊惡獸念，若起惡人惡鬼念，若起眾會游戲念，若起婬女歡娛念，若起報恩報怨念，若起諸余無量異念，皆是惡魔之所引發，為障般若波羅蜜多，當知是為菩薩魔事。
復次，善現！住菩薩乘諸善男子善女人等，書寫、受持、讀誦、修習、思惟、演說如是般若波羅蜜多甚深經時，得大名譽，恭敬供養，所謂衣服、飲食、臥具、醫藥、資財，是善男子善女人等，愛著是事，廢所作業，當知是為菩薩魔事。
復次，善現！住菩薩乘諸善男子善女人等，書寫、受持、讀誦、修習、思惟、演說如是般若波羅蜜多甚深經時，有諸惡魔執持種種世俗書論，或復二乘相應經典，詐現親友，授與菩薩，此中廣說世俗勝事，或復廣說諸薀、界、處、諦實、緣起、三十七種菩提分法、三解脫門、四靜慮等，言是經典義趣深奧，應勤修學，舍所習經。是菩薩乘諸善男子善女人等善巧方便，不應愛著惡魔所與世俗書論或二乘經。所以者何？世俗書論、二乘經典不能引發一切智智，非趣無上正等菩提巧方便故。善現！我此般若波羅蜜多甚深經中，廣說菩薩摩訶薩道善巧方便，若於此中精勤修學，速證無上正等菩提。若菩薩乘諸男子善女人等，棄舍般若波羅蜜多甚深經典，受學惡魔世俗書論或二乘經，當知是為菩薩魔事。
復次，善現！能聽法者愛樂聽聞、書寫、受持、讀誦、修習甚深般若波羅蜜多；能說法者著樂懈怠，不欲為說，當知是為菩薩魔事。
復次，善現！能說法者心不著樂，亦不懈怠，樂為他說甚深般若波羅蜜多，方便勸勵書寫、受持、讀誦、修習；能聽法者懈怠著樂，不欲聽受，當知是為菩薩魔事。
復次，善現！能聽法者愛樂聽聞、書寫、受持、讀誦、修習甚深般若波羅蜜多；能說法者欲適他方，不獲為說，當知是為菩薩魔事。
復次，善現！能說法者樂為他說甚深般若波羅蜜多，方便勸勵書寫、受持、讀誦、修習；能聽法者欲適他方，不獲聽受，當知是為菩薩魔事。
復次，善現！能說法者具大惡欲，愛重名利、衣服、飲食、臥具、醫藥、供養、資財；能聽法者少欲喜足，修遠離行，勇猛正勤，具念定慧，厭怖利養、恭敬、名譽。兩不和合，不獲說聽、書寫、受持、讀誦、修習甚深般若波羅蜜多，當知是為菩薩魔事。
復次，善現！能說法者少欲喜足，修遠離行，勇猛正勤，具念定慧，厭怖利養、恭敬、名譽；能聽法者具大惡欲，愛重名利、衣服、飲食、臥具、醫藥、供養、資財。兩不和合，不獲說聽、書寫、受持、讀誦、修習甚深般若波羅蜜多，當知是為菩薩魔事。
復次，善現！能說法者受行十二杜多功德：一、住阿練若處；二、常乞食；三、糞掃衣；四、一受食；五、一坐食；六、隨得食；七、塚間住；八、露地住；九、樹下住；十、常坐不臥；十一、隨得敷具；十二、但三衣。能聽法者不受十二杜多功德，謂不住阿練若處，乃至不受但三衣。兩不和合，不獲說聽、書寫、受持、讀誦、修習甚深般若波羅蜜多，當知是為菩薩魔事。
復次，善現！能聽法者受行十二杜多功德，謂住阿練若處，乃至受但三衣；能說法者不受十二杜多功德，謂不住阿練若處，乃至不受但三衣。兩不和合，不獲說聽、書寫、受持、讀誦、修習甚深般若波羅蜜多，當知是為菩薩魔事。
復次，善現！能說法者有信、有戒、有善意樂，欲為他說甚深般若波羅蜜多，方便勸勵書寫、受持、讀誦、修習；能聽法者無信、無戒、無善意樂，不樂聽受。兩不和合，不獲說聽、書寫、受持、讀誦、修習甚深般若波羅蜜多，當知是為菩薩魔事。
復次，善現！能聽法者有信、有戒、有善意樂，求欲聽聞、書寫、受持、讀誦、修習甚深般若波羅蜜多；能說法者無信、無戒、無善意樂，不欲為說。兩不和合，不獲說聽、書寫、受持、讀誦、修習甚深般若波羅蜜多，當知是為菩薩魔事。
復次，善現！能說法者心無慳吝，一切能舍；能聽法者心有慳吝，不能棄舍。兩不和合，不獲說聽、書寫、受持、讀誦、修習甚深般若波羅蜜多，當知是為菩薩魔事。
復次，善現！能聽法者心無慳吝，一切能舍；能說法者心有慳吝，不能棄舍。兩不和合，不獲說聽、書寫、受持、讀誦、修習甚深般若波羅蜜多，當知是為菩薩魔事。
復次，善現！能聽法者欲求供養能說法者衣服、飲食、臥具、醫藥及余資財；能說法者不樂受用。兩不和合，不獲說聽、書寫、受持、讀誦、修習甚深般若波羅蜜多，當知是為菩薩魔事。
復次，善現！能說法者欲求供給能聽法者衣服、飲食、臥具、醫藥及余資財；能聽法者不樂受用。兩不和合，不獲說聽、書寫、受持、讀誦、修習甚深般若波羅蜜多，當知是為菩薩魔事。
復次，善現！能說法者成就開智，不樂廣說；能聽法者成就演智，不樂略說。兩不和合，不獲說聽、書寫、受持、讀誦、修習甚深般若波羅蜜多，當知是為菩薩魔事。
復次，善現！能聽法者成就開智，唯樂略說；能說法者成就演智，唯樂廣說。兩不和合，不獲說聽、書寫、受持、讀誦、修習甚深般若波羅蜜多，當知是為菩薩魔事。
復次，善現！能說法者專樂廣知十二分教次第法義，所謂契經、應頌、記莂、諷頌、自說、因緣、譬喻、本事、本生、方廣、希法、論議；能聽法者不樂廣知十二分教次第法義，所謂契經乃至論義。兩不和合，不獲說聽、書寫、受持、讀誦、修習甚深般若波羅蜜多，當知是為菩薩魔事。
復次，善現！能聽法者專樂廣知十二分教次第法義，所謂契經乃至論義；能說法者不樂廣知十二分教次第法義，所謂契經乃至論義。兩不和合，不獲說聽、書寫、受持、讀誦、修習甚深般若波羅蜜多，當知是為菩薩魔事。
復次，善現！能說法者已成就六波羅蜜多；能聽法者未成就六波羅蜜多。兩不和合，不獲說聽、書寫、受持、讀誦、修習甚深般若波羅蜜多，當知是為菩薩魔事。
復次，善現！能聽法者已成就六波羅蜜多；能說法者未成就六波羅蜜多。兩不和合，不獲說聽、書寫、受持、讀誦、修習甚深般若波羅蜜多，當知是為菩薩魔事。