蔣疊，字伯重，為太僕，久在臺閣，文雅通達，明故事，在九卿位，數言便宜，奏議可觀。
丁邯高節，正直不撓，舉孝廉為卿。
須誦為郡主簿，獲罪詣獄，引械自椓口，口出齒，獲免。
周行為涇令，下車嚴峻，貴戚跼蹐，京師肅清。
劉訓拜車府令，其夏東州郡國相驚，有賊轉至京師，吏民驚，皆奔城郭上。訓即夜詣省，欲令將禁兵據門以禦之。
梁福臺召三府驅之。司空掾梁福曰：普天之下，莫非王土，不審使臣驅蝗何之？災蝗當以德消，不聞驅逐。時號福為直掾。
范康為司隸校尉，務大綱，性節儉，常臥布被。
宗慶，字叔平，為長沙太守，民養子者三千餘人，男女皆以宗為名。
喜夷為壽陽令，蝗入輒死。
卜福為廷尉，執謙求退，上以為太中大夫。
翟歆，字敬子，父于，以功封臨沮侯。歆當嗣爵，以母年老國遠，上書辭讓，詔許，乃賜關內侯。
魏成曾孫純坐訐訕，國除。
利取侯畢尋玄孫守姦人妻，國除。
首鄉侯段普曾孫勝坐殺婢，國除。
夕陽侯邢崇孫之為賊所盜，亡印綬，國除。
陰猛好學溫良，稱於儒林，以郎遷為太祝令。
陰猛以博通古今為太史令。
張意拜驃騎將軍，討東甌，備水戰之具，一戰大破，所向無前。
沈豐，字聖達，為零陵太守，為政慎刑重殺，罪法辭訟，初不歷獄，嫌疑不決，一斷於口，鞭杖不舉，市無刑戮。僚友有過，初不暴揚，有奇謀異略，輒為談述，曰：太守所不及也。到官一年，甘露降，芝草生。
蕭彪，字伯文，京兆杜陵人，累官巴郡太守，父老，乞供養。父有賓客，輒立屏風後，應受使命。父嗜餅，每自買進之。
陳囂，字君期，明韓詩，時語曰：關東說詩陳君期。
