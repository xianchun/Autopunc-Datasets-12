如是已說修觀行者摠相悟入有為性空，而未悟入無為性空。若不開示，無由悟入；若不悟入，無分別慧能趣入行，終不得成。為開示故，復說是言：無為無有實，不起似空花。
此中簡別立宗言詞，即上真性，須簡別意，如前應知。就真性故，立無為空，非就世俗非有為故，說名無為。翻對有為是無為義，即是虛空、擇非擇滅及真如性，謂前所除法處一分。
先顯悟入虛空性空，易開示故，唯就空無有質礙物，世間共立，名虛空故。由此為門，悟入所余無為空性。即此世間所知虛空，就真性故，空無有實，是名立宗。即此所立，就真性故，無實虛空，二宗皆許，為不起故，或假立為不起法故，說名為因。空花無實，亦不起故，立為同喻。不說遮止異品，立為不同法喻，如前應知。
云何此中建立比量？謂就真性虛空無實，以不起故。諸不起者，愚智同知其性無實，猶如空花。此所立因不起故者，略舉名相。復有余因，非所作故，非能作故，無滅壞故，如是等因，能遮所說無為空性，是故如應，皆得為因。如說汝當守掌此酥，勿令烏近，為令所守無損污故，亦應遮彼貓鼠等類。
毗婆沙師咸作是難：若所立宗無為無實，是無有義，空處等至，即無所緣，云何得有？然無障礙是虛空相。此若方便立比量，言空處等至實有所緣，或境實有。是等至故，如是等至所緣境故，如余等至，或如彼緣。其余等至及彼所緣是有為故，已辯性空，則無同喻。
此就勝義辯虛空相，若就世俗，所立虛空亦非實有，以不起故，猶如空花。由此比量，彼所建立實有不成。又即由此我所說因，汝言等至所緣境故，因有決定相違過失，是故我先所立義成，無障難故。
自部他部有作是言：若就真性，虛空無實，以不起故。此言義準，起者皆實。若言起者，亦無有實，是則此因不遍同品，因性不成。
此是義準相似過類，似不成過。此審定言諸不起者皆無有實，非審定言諸無實者悉皆不起。雖復勤勇無間所發，不遍同品亦許為因，故此無過。
有余難言：虛空有性，世共知故。花亦有性，嗢鉢羅等，世現見故。空花二種雖不相應，非無自性故，空花喻所立不成。
此難不然。此空花喻，就第六轉依士訓釋，空之花故，說名空花。此既非有，故喻非無。由此道理，修觀行者應正悟入虛空性空，於擇滅等三種無為性空道理亦當悟入。
毗婆沙師不忍遮破擇滅無為，復作是難：佛說擇滅，對治有為，故名出離。若謗言無，汝等便有違宗過失。又世尊說：喜貪俱行，諸愛盡滅，名為涅盤，寂靜微妙，云何言無？此中世尊欲令所化於有為境勤修厭離，於無為境隨順欣樂，故就世俗說有擇滅、出離、涅盤、寂靜微妙。如佛說有化生有情，說有無為涅盤亦尒。許此有故，無違宗過，但就真性遮破擇滅。故世尊言：諸有尋求涅盤有性，我說癡人外道弟子。乃至廣說。又言：如來不見生死及以涅盤。言涅盤者，如來假立，此中都無涅盤自性。乃至廣說。亦無誹謗圣諦過失。以就世俗說有愛苦，畢竟不生，出離、涅盤、寂靜、微妙，無顛倒故；非就勝義說有愛苦，畢竟不生，本性寂滅，名為滅諦。由此圣教及所說理，就真性故，說無擇滅，無此過失。
有余不善正理論者作如是難：所立宗言無為無實。無為既無，所立不成，所依不成，空花無故。有法不成，立宗、因、喻皆有過失。
此難不然。想施設力，於唯無有有質礙物，立為虛空；由慧簡擇，於唯無有煩惱生起，立為擇滅；由闕眾緣，於唯無有諸法生起，立非擇滅，於唯無有一切所執，立為真如。想施設力許有假立虛空等故，不顯差別。由共許力，摠立有法，差別遮遣，非所共知，立為宗法，彼不起等，共所了知，立為因法，是故無有立宗因過。所說空花雖無有事，是不起等法之有法，無性性故，由是能成所成立義，故無有法不成過失。
毗婆沙師復作是說：此亦不然。擇滅實有，道所緣故，違煩惱故，非無實法可有是事。
此言唯有遮異品故，如遮虛空實有性故，前已具破，不應重執。
經部諸師咸作是說：立虛空等皆非實有，如是比量，立已成過。若此義言有礙色等無性為體，非立已成，辯彼無故。
所立宗言，無為無實，此言正遣執實有性，亦復傍遣執實無性。
銅鐷部師復作是說：諸間隙色說名虛空，我宗立彼是有為故，汝遣無為，立已成過。
有為自性，如前已遣，故亦不然。毗婆沙師與犢子部所執多同，應如彼破。
相應論師有作是說：於勝義上更無勝義，真如即是諸法勝義，故就勝義說真如空，此言稱理；而言真如非實有者，此不稱理。云何？出世無分別智及此後得清凈世智，緣無為境，是應正理。
實不應理。如說世智緣無為境，不應正理，如是此智緣有為境亦不應理，非執真如實有應理，此實有性難成立故。緣真如智非真出世無分別智，有所緣故及有為故，如世緣智，是故經言：曼殊室利！慧眼何見？答言：慧眼都無所見。又說：云何名勝義諦？答言：此中智尚不行，況諸名字。又說：梵志！如來菩提非能現觀。又契經言：曼殊室利！云何見諦？答言：此中無法可見憶持。此等諸契經者，不應許此無分別智是能現觀及緣真如。
又彼真如非真勝義，是所緣故，猶如色等。又汝所說於勝義上更無勝義，如是等言，若於此上空無此故，說名為空。諸衣絹上更無衣絹，牧羊人等亦共了知，彼亦應名見真理者。又為對治諸惡見故，說如是空，於勝義上更有勝義。此類惡見曾未有故，不應遮彼說如是空。又彼真如非實有性，違如前說比量理故。如說如來不見生死及以涅盤，已正了知非有顛倒所起煩惱，本性畢竟無生自性。如是正知本性畢竟，非是正知，非不正知。
由此圣教，應知真如唯是一切分別永滅，非實有性，非離非有。實性真如轉依為相，法身成就。由得觀空真對治道，一切分別遍計所執種子所依異熟識中分別等種，無余永斷。因緣無故，畢竟不生。本性無生，本性常住，是名如來轉依法身。如契經說：曼殊室利！言如來者，即是畢竟本無生句。常無生法，是名如來。乃至廣說。若言真如雖離言說，而是實有，即外道我名想差別說為真如。如彼真如雖是實有，而就勝義有非有等分別不成，我亦如是。彼亦計我雖是實有、周遍、常住作者受者而離分別，以非語言所行處故，分別覺慧所不緣故，名離分別。彼教中說言說不行，心意不證，故名為我。我相既尒，而復說言緣真如智能得解脫，非緣我智，此有何別？并無言說有實性故，唯執朋黨說如是言，故我不能信受如是似我真如實有非有。且止廣諍。諸有厭怖廣文義者難受持故，入真甘露，已具分別。
復有同類乘、劣乘者作如是言：十二處攝有為、無為，定有自性。以有苦等十六圣行觀四圣諦，精勤修習見修二道，能滅見修所斷一切三界所攝煩惱熾火，及令三界眾苦息故。
若不開示諸法性空，誰當能舍如是過失？誰復能修如是功德？三乘雖有資糧、根性、勝解差別，現觀圣道應無差別。如是一切，我皆信受。為欲斷除煩惱障故，依世俗理，彼道差別，若離證入法無我性，不能永斷所知障故。大師應成少分解脫，為不說言解脫。解脫無差別耶？實有此說，皆同解脫煩惱障故，作如是言，非一切種。譬如毛孔與其太虛空性雖同，非無差別。若不尒者，應不能發勝果作用如意神通，所證應非真實究竟。且止傍論，應辯正論。修觀行者如已悟入自宗所計虛空等空，亦當悟入他宗所計自性、士夫、極微、自在、時、方、命等諸句義空。
此中自性士夫論者作是難言：我宗三界一切皆似空花轉變，非無空花，由彼是有，同喻不成，違所立故。
今應詰問汝言：三界一切皆似空花轉變，如是三界，為是空花？為非空花？若言三界皆是空花，違害自宗及共知故，不應道理。若言三界非是空花，是則為無，同喻成就，失汝本宗。若言不失，空花無聲所說三界有性故者，且應審察。汝為謂我說空花無為同法喻？為說空花為同法喻？若汝謂我說空花無為同法喻，是惡審查，我說空花為同法喻故。若說空花為同法喻，即非三界，不應說言三界有故，彼亦是有，此言顯汝自慧輕微。又遮詮言，遮止為勝。遮所遮已，功能即盡，無能更表所遮差別。如是難辭，前已具釋故，非智者心所信受。
諸數論師復作是說：我雖不能親現成立最勝士夫，然就共知諸變異聚方便成立彼體實有，謂諸顯事有性為因，有種類故。諸有種類一切皆見有性為因，如檀片等，顯事既是有種類故，有性為因，如是顯事有能受者，所受用故。諸所受用一切皆見有能受者，如婆羅門所受飲食。顯事既是所受用故，有能受者，前說比量便為敵量之所違害。
此就世俗，若以摠相立諸顯事有性為因，不辯差別，便立已成。若立顯事，樂等為因，即無同喻，因亦不成，樂等種類非共許故。若以比量成立因，言四薀皆是苦樂癡性，是薀性故，如受薀者。此所說癡，非受薀攝，同喻不成。又汝士夫多體相遍有積聚義，即是薀義，由此士夫因成不定。又汝樂等各別，無能一一立宗，是薀性故，因義不成。若就勝義，有實檀片，有性為因，非共許故，同喻不成。又就世俗，若以摠相立諸顯事有能受者，不辯差別，便立已成，世所共知，受者有故。若立顯事有實受者常住周遍，思為自性，同喻不成。如是體相，諸婆羅門非共許故。若就勝義，同喻不成，受者、飲食皆實有性，非共許故。前說比量無有敵量能為違害。
諸勝論師復作是說：諸入出息、閉目開目、令
意行動、根變等相，定有所相，是能相故，如見煙等。
此就世俗，若以摠相立彼諸相定有所相，不辯差別，便立已成。世俗共知我非無故，若立彼相有所相，我常住周遍，樂等所依，便無同喻，違所立故。若就勝義，亦有如是喻不成過。時、方、空等，由此道理，亦應遮破。
諸勝論師復作是難：極微與意，我立無為。成立空因不起故者，自不成因。若謂此二是有為攝，成立空因，緣生故者，他不成因，應成少分悟入空性。
若意、極微，世俗亦許是無為者，可有此難。然所立意且非無為，智生因故，猶如色等。如是句義，同異性故，念生因故。此等余因，如應當說。又諸極微亦非無為，能成因故，猶如縷等。如是其余有合離、數同異等因，隨應當說。或二極微所成麤物，非常為因，是所成故，猶如瓶等。如是其余是所作故，可滅壞故，是有因故，此等諸因，隨應當說。由此道理，他所妄執意與極微皆自性空，是故無有如所說過。
如上所說遮破數論、勝論句義種種道理，無衣等論所執句義亦隨所應，當立為空。如是遣除諸過難已，修觀行者正比量力悟入自他二宗所執無為性空，雖聞所成智階梯力已入性空，闕勝修力，未能永斷所應除障，故復精勤習勝修力。若於此中隨有一種為無為相，有間無間，復現行時，即應如理觀彼性空，遣除彼相，令不顯現悟入。諸法離自性故，其性本空。由性空故，相不成實，則是無相。由無相故，無所愿求，則是無愿。由離相垢，故成遠離。又離性故，緣彼煩惱畢竟不生，故成寂靜。自性無起，故成無生；由無生故，則無無常，亦無有苦，亦無無我。又無生故，則無有相；由無相故，能以無相一相之行觀一切法，悟入無二，由此行相勤習勝修增長。
如是勝修力故，遣除麤相，令不顯現，由此令無所行行相，謂取有為、無為行相，如眩瞖者離麤眩瞖，眼得清凈，不見先來所取諸相，雖於此中已得無住，然由空等分別現行，有功用心猶相續住，未得無動。了知空等分別現行，障礙出世無分別慧，為欲棄舍，勇猛正勤如是觀察。就勝義故，空性境上，空等分別亦非實有，從緣生故，猶如幻等。
如是勤修，復能除遣空等分別。除遣彼故，空不空等二邊遠離，不更以其空等行相觀察諸法。如說般若波羅蜜多正現行時，於其色上，不觀為常，不為無常；不觀為樂，亦不為苦；不觀為我，亦非無我；不觀寂靜，非不寂靜；不觀為空，亦非不空；不觀為相，亦非無相；不觀為愿，亦非無愿；不觀遠離，非不遠離。如是於其受、想、行、識，一切色、聲、香、味、觸、法，所有眼、耳、鼻、舌、身、意，布施、持戒、忍辱、精進、靜慮、般若波羅蜜多，念住、正斷、神足、根、力、覺支、道支，靜慮、無色等至、神通、十力、無畏、諸無礙解、不共佛法、諸三摩地、陀羅尼門、一切智上，不觀為常，亦非無常，乃至廣說。
既能如是遠離二邊，即能生長處中妙行。此離二邊處中道理，由如上說二種比量有為無為。色類無故，說名無色，由無色故，亦無有等諸分別故，無有少法可相表示。言彼既然，此亦如是，故名無示。由無性故，所依、能依皆不成就。無有住持，故名無住。若有為相或無為相，若所分別非所分別，若能分別非能分別，如是等相，覺慧不行，故名無現。遠離一切有相無相，此境界識皆不生故，名無了別。由無色故，無形質故，方維幖幟皆無有故，名無幖幟。如世尊告迦葉波言：常為一邊，無常第二。此二中間，無色、無示、無住、無現，無所了別，無有幖幟，是則名為處中妙行。如實觀察一切法性，廣說乃至有為一邊，無為第二。乃至廣說。又如佛告迦葉波言：明與無明，皆無有二，無二差別，此中正智是則名為處中妙行。
既能如是遠離二邊，於能安住無二想上所起分別無二之想，亦能了知障礙出世無分別慧，寂靜安住。如所說因速能永斷，永斷彼故，即無如是如是分別，語意二言并皆止息，證得無動、無現、無相，離諸戲論諸法實性，於其所緣，無動證入，自相妙智相續安住。
雖勤修習無倒空觀，而於空性終不作證，如是名為勝義靜慮。如世尊言：雖修靜慮，然不依色而修靜慮。如是不依受、想、行、識而修靜慮，不依眼、耳、鼻、舌、身、意而修靜慮，不依色、聲、香、味、觸、法而修靜慮，不依於身分別安住而修靜慮，不依於心分別安住而修靜慮，不依於地、水、火與風而修靜慮，不依於空、日、月、星宿而修靜慮，不依帝釋、梵王、世主而修靜慮，不依欲界、色、無色界而修靜慮，不依此世及以他世而修靜慮，不高不下證住無動而修靜慮，不依我見而修靜慮。如是不依有情、命者、養育、士夫、補特伽羅及以意生、摩納婆見而修靜慮，不依斷、常、有、無有見而修靜慮，不為漏盡而修靜慮，不為趣入正性離生而修靜慮，不為證果而修靜慮，不為畢竟無所造作而修靜慮。雖為修習無倒空觀而修靜慮，然於空性不為作證而修靜慮。
相應論者有定執言：一切所取、能取分別悉皆遠離，是出世間無分別智，即於其中起堅實想，精勤修習。
有余於此正審察言：如是智生，雖無如上所說分別，而隨無相境相起故，自性分別所隨逐故，是有為故，如余現量有分別覺，不成出世無分別智。又彼所計，離相離言，真如勝義是所緣故，如余所緣不成勝義。即由此因，俱非最勝。如契經言：云何此中名勝義諦？謂於其中智亦不行。又如問言：曼殊室利！言慧眼者，當何所觀？答言：若有少所觀者，即非慧眼。由此慧眼無分別故，不觀有為，亦復不能觀於無為，以諸無為非此慧眼所應行故。由此理教，彼亦應斷於此定執。
復審察言：就勝義諦，如是出世無分別智亦非實有，從緣生故，猶如幻士。於中所有妨難過失，如理觀見，當正遣除。若智能斷如是定執，此亦如彼有過失故，不復精勤審察開示。如是等執既滅除已，於所應知無相境性亦無行解，因緣闕故，余智不生。由無行解，是故說名真實行解。如世尊言：云何名為真實行解？謂於諸法都無行解，是則名為真實行解。又如經言：如來菩提都無現觀。又如問言：曼殊室利！諸見諦者當何所見？答言：無有少法可見。所以者何？凡有所見，皆是虛妄；若無所見，乃名見諦。又如問言：云何精勤應修現觀？答言：若知無有少法思惟分別，如是精勤應修現觀。復問：云何已證現觀？答言：若能觀一切法皆平等性。復問：有能見一切法平等性耶？答言：無能見平等性，若有所見，是則應成不平等見。
真實行解、見諦、現觀，皆同一義。修觀行者尒時心意識智不行，說名正行無分別慧。若能如是行無所行，則得如來應正等覺真實授記。如契經言：世尊！菩薩云何修行於其無上正等菩提，得諸如來應正等覺真實授記？梵志！菩薩若於是時不行於生，不行於滅，不行於善，不行不善，不行世間，不行出世，不行有漏，不行無漏，不行有罪，不行無罪，不行有為，不行無為，不行相應及不相應，不行於斷及以不斷，不行生死及以涅盤，不行於見及聞、覺、知，不行於施及以棄舍，不行於戒及以律儀，不行於忍，不行精進，不行靜慮，不行等持，不行於慧，不行於解，不行於智，不行於證。菩薩如是行無所行，於其無上正等菩提，得諸如來應正等覺真實授記。
如是慧行，名圣默然。如契經言：於三十七菩提分法，如佛所說，如實開示，是名說法。復於是法，雖以身證，而不觀察離身有法，亦不觀察離法有身。如是觀察，謂觀無二亦無不二，如是觀時，不隨觀察現量智見。不觀察故，名圣默然。
由是理教審觀察時，一切有為無為自性，無有能為若心、若慧、若有分別、若無分別境界自性。如是知已，明慧日光能除一切愚癡黑闇。
諸心慧境現，智者由不取，
慧行無分別，無所行而行。
此中能集諸行種子，或為諸行種子所集，故名為心。能持勝德，或由彼持，令不流散，故名為慧。心慧所行，名心慧境。境地所行，是名差別。心境即是有為、無為所有諸相，慧境即是有為、無為所有空性。如契經言：無相分別慧終不轉。現，謂顯現，即似心慧所行境界性相現義。諸，謂地等隨其一類，或摠或別。如是眼等及以色等，隨其一類，或摠或別。如是色、受、想、行與識，隨其一類，或摠或別。如是念住及以正斷、神足、根、力、覺支、道支、波羅蜜多、一切神通、十力、無畏、不共佛法、諸三摩地、陀羅尼門、預流、一來及以不還，若阿羅漢所有道果，隨其一類，或摠或別。廣說乃至一切智智。
於一切法能正了知無顛倒性，故名智者。由者，謂說舍相因緣。言不取者，無執無見，即是覺慧不計度義。由不取因，為何所證？
慧行無分別，無所行而行。慧者，即是無分別智。雖復永離一切分別，覺慧增益，假名為智，以無影像，無相無言，境界起相、自性分別亦無有故，名無分別。雖無住者，而就異位假名建立。如言燈滅、阿羅漢滅。覺慧增益，依俗言說，於此相續名無分別，如分別智，名有分別。此中意取智無生行，說名為行。由此智行，自他法性、一切種相非所見故，不名能見。即非能見，說名真見。如所證故，非非所見作所見相，或有分別，或無分別，真見得成。
真如若是所見性者，不應說為非可見性。雖依世俗有平等見說名真見，不應執此不平等見說名真見。諸可見者，皆非真實，起解因故，如陽焰水，一切可見皆非真實。真如若是可見性者，可見相取，不成真見。若非可見，不應說言證見真如。見非可見，豈名平等？又智有為，真如無為，性不平等，若見，應成不平等見。又諸法性皆非能見，見亦應尒，俱以無生為自性故。如是非見，假名為見，非不平等。又一剎那證一切法皆無現觀，名真現觀。不應難言：返照自體難成立故，智應不證智之實性，二種俱非可見境，性無差別故，同時俱證。若就勝義，似境相智本性無生故，無現觀亦無證得。如契經言：汝不應以現觀證得，觀於如來體是無為，出過一切眼所行故。如是梵志！如來安坐菩提座時，證一切法皆無所得，永斷一切虛妄顛倒所起煩惱。如是等經，悉皆隨順。
且止傍論，應辯正論。游履名行，無游履故，名無所行。是無行解無生起義。無分別慧以不行相而為行故，即無所行說明為行。此則略說如前正勤所成立果。
修觀行者如是慧行無分別故，不行而行，行即不行，遠離一切所緣作意，於一切法都無所住，猶如虛空，棄舍一切遍計分別，淡泊寂然，如入滅定。觀諸法性，諸佛法身不可思議，不可了別，無二無藏，無相無見，不可表示，無生無滅，無有起盡，淡泊寂然，無有差別，無相無影，離諸瑕穢，超過一切覺慧語言境界道路。雖如是觀，而無所見，不見而見，見即不見。如是妙見所攝受故，能正增長無量福聚，能感無邊微妙樂果，清凈一味，能滅他苦，如藥樹王，饒益一切正所求愿。
如是正觀如來法身，不見諸法有無相故，名為正見。以息一切遍計分別，名正思惟。由證諸法，離諸戲論，一切語言悉皆靜息，名為正語。由一切法非所作性，不造彼因，身語意業，名為正業。以一切法皆是無增無減法性，所有增減皆永不生，名為正命。以一切法皆無發起，無有造作，勇猛方便，名正精進。以於諸法畢竟不證境性有無，無有憶念，無所思惟，名為正念。以一切種不取諸法，無所依住，名為正定。如是正觀，能修如此八支圣道。此義廣如菩薩藏中處處宣說。
如是正觀，非但能修八支圣道，亦能圓滿。略說六種波羅蜜多，雖無加行，而有是事。其義云何？謂能棄舍一切種相，及能棄舍一切煩惱，是名為施波羅蜜多。能息一切所緣作意，修無所得，是名為戒波羅蜜多。於諸所緣能不忍受，是名為忍波羅蜜多。無取無舍，離一切行，是名精進波羅蜜多。一切作意皆不現行，都無所作，是名靜慮波羅蜜多。於一切法不起戲論，遠離二相，是名般若波羅蜜多。此義廣如梵問經等處處宣說。如是妙住有無量門，無量經中世尊廣說，有大義利，多所饒益。諸有智者應如實知，離諸放逸，當勤修學。