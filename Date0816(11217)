六、釋本文義者，經言如是我聞者，如摩訶摩耶經說，佛教安置之所由也。佛地論說：如是之言，依四義轉：一、依譬喻，如有說言，如是富貴如毗沙門，如是所傳所聞之法如佛所說，定無有異，定為利樂方便之因，或當所說如是文句，如我昔聞。二、依教誨，如有說言，汝當如是讀誦經論，此中如是，遠則佛之教誨也，近則傳法者之教誨也。或告時眾，如是當聽我昔所聞。三、依問答，謂有問言：汝當所說，昔定聞耶、無愧、惛沈、睡眠、掉舉、惡作、嫉、慳。初二障戒，次二障定，次二障慧，後之二種，障自他利。諸出家者，於自他利吝妒門中，數現起故，二障已攝一切染盡，於中據勝，偏舉蓋纏，三漏，四取，身系結縛，皆準已離。舊云悉已清凈，文意難知，即二障盡。
念、定、總持至解脫智門。
贊曰：上二句，能以少法廣含多義功德；下二句，顯無漏離縛殊勝功德，念謂明記諸所作事。如瑜伽五十七釋契經說：念等念隨念，別念不忘念，心明記無失，無忘無失法。此義如瑜伽攝異門說。
定謂於境心不嬈亂，五十七云：令心住等住，安住與近住，調寂靜寂止，一趣等持性。此如對法論第十說：總持者，陀羅尼也，念慧為體，能以少功，廣含多義，能總任持，名為總持。此有四種：一、法；二、義；三、能得菩薩忍；四者、咒。由念明記，成無忘失，定無亂錯，常居一趣，總持苞含，易可受說，故以少法能苞廣法。解脫智門者，謂無漏智，離有漏縛，故言解脫。解脫即無障，無障解脫以智為體，智即是門。以智為門，能入三性境，故瑜伽論云：若以解脫門言之，出世正智所攝。顯揚論云：但言空、無愿、無相，通有漏無漏，若定若散，聞思修慧。若言空、無愿、無相三摩地，通有漏無漏，唯定非散，唯修慧非聞思。若言空、無愿、無相解脫門，唯無漏非有漏，唯定非散，唯修慧非聞思。今言解脫，故唯無漏。空門，緣所執，彼無體故。無愿門，緣依他，不於三界愿求故。無相門，緣圓成，觀真如為無相故。或三解脫門，皆能緣三性，或十六行，種種不同，如樞要及瑜伽第十二抄，古經二句合云心常安住無礙解脫，無礙即無障，解脫即智門，可謂建立無障解脫智門，其心常安住。乍觀常安住彼無礙解脫，然即是定，略無今念及總持二，合今二合，為古一句，仍義不全。
逮得一切陀羅尼辨。
贊曰：此說成熟六辨功德：一、無斷辨，連環不息故；二、殊勝辨，不可屈伏故；三、念辨，憶說法事故；四、慧辨，分折諸法故；五、等持辨，巧說諸定故；六、總持辨，於一字等中，說諸義等故。既非四無礙解，亦非七辨，故別成六。下一辨字，貫通上下，此第六辨，四無礙解中，法義所攝，前之五辨，并辨才攝。此第一，七辨中，第四無斷盡攝。此第二，七中第七攝，一切世間最上妙故。此第四，彼第五，無疏謬故，念定皆通，隨其所應，後智為體。舊經云念、定、總持、辨才不斷，念、定、總持為三，辨才不斷之言，應為一辨，闕勝慧二，古翻意說上三種，辨才不斷，非不斷辨也。