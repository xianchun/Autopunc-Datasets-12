洪州黃龍山崇恩慧南禪師，姓章氏，信州玉來即睡飯來餐，貴賤賢愚總一般。要會祖師端的旨，寒山拾得禮豐干。諸仁者！千般求法，莫若求心；萬種多知，不知禁口。百不知，百不會，誰知自得真三昧，一任傍人笑道癡，卻笑傍人無見解。山僧今日漏泄，拖泥帶水，總為說了也，還委悉麼？良久，喝一喝。
江陵公安萬壽子和禪師。問：如何是佛？
師云：燒香瞻仰。
上堂云：將領雄兵出塞行，匣中寶劍回光生。有人若問家風事，荊水滔滔已太平。
師忽一日召眾吃茶，眾未散，端然示化。茶毘，獲五色舍利千余粒。
安州九嵕山圓明仁益禪師。問：如何是佛？
師云：秪儞是。
僧曰：不會。
師云：會取不會底。
上堂云：若論此事，如鍾含響，扣即發聲；似谷藏音，呼之必應。向微塵坐大道場，於一毛頭演無量義。十二時中無一絲毫間隔，言談戲論，行住坐臥，於此會得，不妨省力。然雖如是，未免為蛇畫足。且作麼生得脫灑去？良久，云：前村深雪，昨夜一枝開。
泉州涼峰山洞淵禪師。問：如何是涅盤？
師云：刀斫斧劈。
僧曰：如何是解脫？
師云：衫長袴短。
問：諸圣不到處，師還知也無？
師云：老來無力下禪床。
問：離四句，絕百非時如何？
師云：柴門草自深。
問：狗子還有佛性也無？
師云：松直棘曲。
問：如何是佛？
師云：金沙照影。
問：如何是道？
師云：玉女拋梭。
僧曰：佛與道相去幾何？
師云：龜毛長一丈，兔角長八尺。
問：如何是露地白牛？
師云：水草不曾虧。
僧曰：還守護也無？
師咄云：阿誰守護汝？
問：如何是真實相？
師云：石不藏玉。
僧曰：如何是方便門？
師云：泥洗土。
僧曰：謝師方便。
師云：回頭看不見。
問：心生種種法生，心滅種種法滅。如何是心？
師云：古渡無人過，孤舟終日橫。
僧曰：如何是種種法？
師云：汝適來問個什麼？
上堂云：幸自非言，何須劄？若是鉆天鷂子，身帶網羅；若是透網金鱗，眼看波浪。裁長補短，未稱衲僧；平高就低，未是好手。到遮，作麼生？涼峰今日不可壓良為賤。以拄杖卓一下。
真州定山方禪師，參瑯瑘廣照禪師，唯看柏樹子話，每入室陳其所見，不容措詞，常被喝出。忽一日大悟，直入方丈云：我會也。
廣照曰：汝作麼生會？
云：夜來床薦暖，一覺到天明。廣照可之，由是道望傳播諸方。
上堂云：今日與眾評章，共立叢林保社。入門須辨主賓，起坐常存高下，寮舍語笑低聲，佗家筆硯莫把，點茶吃了添湯，田地污須掃灑。萬事一切尋常，不用強生茍且，吾門無種不有，切莫傳歸俗舍。是非長短誰無？信士聞以為差。如來大藏教言，好向人前說打。待伊懽喜上心，萬種千般肯舍，得了修造供僧，福利全歸施者。輒莫別作閑緣，果報牽犁拽把，三涂地獄辛酸，莫待臨時懼怕。此乃略說大綱，看者莫生驚訝。不信但看古伽藍，堂堂粉壁分明畫。
湖州何山日儉禪師。問：達磨西來人盡委，未審向上事如何？
師云：空中種竹猶自可，石上栽蓮物外鮮。
僧曰：恁麼則謝師指示。
師云：汝道我意如何？
僧曰：白云綻處瑞花開。
師云：靜處薩婆訶。
杭州承天禬岑禪師。問：鳳凰山迥秀，摘出一枝新。不問三玄旨，得法嗣何人？
師云：云藏巖竇窄，水闊玉峰低。
僧曰：恁麼則鎮府宗枝。
師云：一任鉆龜打瓦。
問：如何是道？
師云：稱尺斗量。
僧曰：如何是道中人？
師云：蘆葦花邊，蓼叢岸下。
興化軍翠峰子淵禪師。問：師唱誰家曲？宗風嗣阿誰？
師云：海云生岳面，山月落堦前。
僧曰：恁麼則承天嫡子。
師云：孫賓恰在市。
杭州承天自能禪師。問：倚天長劍即不問，袖藏鋒事若何？
師云：看。
僧以手畫一畫，云：遮作麼生？
師云：收。僧拊掌，師彈指一下。