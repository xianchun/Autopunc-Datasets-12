師入院，上堂，示眾云：夫第一義諦，非智辯所詮，心機所測，教外別傳，不立文字。既到這，復且如何？直須坐斷毘盧，不存凡圣。還能如是麼？若也未能，山僧重說偈言去也。不結毘盧印，那弘古佛心？明月照幽谷，寒濤助夜砧。諸人委悉麼？各希發問。
問：昔日靈山分半座，師今登陟意如何？
師云：你承當得麼？
問：如何是法華境？
師云：後不構前。
如何是境中人？
師云：三日後看。
問：祖意西來事，請師直指陳。
師云：截耳臥街。
僧云：見者盡攢眉。
師云：非公境界。
問：不落今時，請師道。
師云：落。
問：如何是佛？
師云：蘆芽穿膝。
僧云：如何是道？
師云：七縱八橫。
僧云：如何是道中人？
師云：緊褁頭。
僧云：如何是和尚家風？
師云：廣額旃陀羅。
問：如何是祖師西來意？
師云：朱唇皓齒。
僧云：學人不會。
師云：斜墜搔首。
問：牛頭未見四祖時，為什麼百鳥銜花？
師云：果熟猿猱重。
僧云：見後為什麼不銜花？
師云：疏林鳥不過。
問：雪覆千山時如何？
師云：樵人迷古路，漁父鏁孤舟。
問：可來白云，教你紫芝歌。如何是紫芝歌？
師云：不是吳音，切須漢語。
問：數日不聞師誨語，今朝陞座意如何？
師云：一年春盡一年春。
師乃云：夫參學須具擇法眼，不得顢頇。若得正眼精明，一切無滯。不見古人道：一句語中須具三玄，一玄中須具三要。古人恁麼道，意在於何？鵝王擇乳，素非鴨類。
上堂云：即心即佛，黃葉止啼；非心非佛，驗病施方。你道到這作麼生？
上堂云：擬著即垛生招箭，不擬著即三千里外。
上堂云：白眉不展手，長安路坦然，歸堂吃茶去。
上堂云：釋迦不出世，達磨不西來，佛法遍天下，談玄口不開。
上堂云：若開口，又成增語；不開口去，又成剩語。乃云：金輪天子勑，草店家風別。
上堂云：菩提離言說，從來無得人。雖然如是，不免口過。
上堂云：心不是佛，智不是道，且道是什麼？刻舟求劍，膠柱調弦。
上堂云：三乘十二分教只是個藥方，且道治什麼病？乃云：父母緣生口。
上堂云：鐘鳴鼓響，鵶鳴鵲噪，為你諸人說般若，講涅盤了也。諸人還信得及麼？觀音、勢至向諸人面前作大神通；若信不及，卻往他方救苦利生去也。
上堂云：三世諸佛口掛壁上，天下老和尚作麼生措手？你諸人到諸方作麼生舉？山僧恁麼道，也是久日樺來唇。喝一喝。
上堂云：古人有一轉不了底因緣，舉似大眾，分明記取。
上堂云：諸高德！叢林規矩，朝晚二時上來相見一回即不可，若約佛法事，塵劫來未曾昧。雖然如是，敗種且不發芽。
上堂云：大眾會麼？師子一滴乳，能破八斛驢乳。記得僧問老宿：如何是佛？對云：不封不樹。大眾會麼？若不會，重下注腳去也，不封不樹以棘欒。
上堂云：古人道：我若一向舉揚宗乘，法堂草深一丈，不可為闍黎鏁卻僧堂門去也。雖然如是，也是烏龜陸地弄塵行。
上堂，舉：古人道：一塵起，大地收。
師云：一葉落，天下秋。
上堂，舉：南泉云：道個如如，早是變也，今時師僧須向異類中行始得。且道作麼生是異類中行？乃云：石牛長臥三春霧，木馬嘶時秋後泉。
上堂，舉：僧問曹山：如何是一不老？山云：枯木。僧云：如何是一老？山云：不扶持。有僧舉似九峰，峰云：三從六義。諸上座會麼？愛他年少婦，須是白頭兒。
上堂云：語漸也，返常合道；論頓也，不留朕迹。直饒論其頓，返其常，也是抑而為之。
開爐示眾云：一二三四五，任君顛倒舉。露柱與燈籠，何曾成佛祖？不惜眉毛者，直下便道取。
僧問：未審道個什麼？
師云：潔己輕裝外，瓶盂共毳袍。
僧云：正當與麼時如何？
師：夜禪孤月冷，晨朝片云高。
僧擬議，師云：會麼？
僧云：不會。
師遂作頌示之云：
三十五十，何須更舉？
方圓變通，去除佛祖。
他未彰名，余不能取。
僧問：如何是賓中賓？
師云：開口雖無力，吐氣卻慚惶。
僧云：如何是賓中主？
師云：一條新竹杖，三事舊麻衣。
僧云：如何是主中賓？
師云：屼何人顧，坦然孰可聞？
僧云：如何是主中主？
師云：萬仞齊開睹，千峰露出顏。
僧問：如何是奪人不奪境？
師云：春生夏長，秋收冬藏。
僧云：如何是奪境不奪人？
師云：一朝權在手，看取令行時。
僧云：如何是人境兩俱奪？
師云：寰中天子貴，塞外將軍雄。
僧云：如何是人境俱不奪？
師云：一等乾坤，日月俱明。
問：如何是佛？
師云：手不如腳。
僧云：如何是諸佛家風？
師云：荒田耕不罷，又被別人爭。
問：自古及今，不從人得，六祖黃梅，傳個什麼？
師云：德山棒。
僧云：傳後如何？
師云：那用臨濟喝？
問：如何是佛？
師云：紫云常捧足，黑霧擁身行。
問：法身無形，如何建立？
師云：古廟香爐。
問：牛頭未見四祖時如何？
師云：新鞔鼓子冬冬響。
僧云：見後如何？
舊鼓皮寬打不鳴。
問：生死事大，請師相救。
師云：洞庭湖失卻舡。
問：如何是本源？
師云：山高峰峻。
問：語不投機，請師提唱。
師云：山藏海納。
問：久居巖谷，一物全無時如何？
師云：腳瘦草鞋寬。
問：不犯一切，請師提綱。
師云：聾人遠聽。
問：自知當作佛，未審什麼人證據？
師云：志公剪刀。
問：如何是親切一句？
師云：六祖是新州人。
問：如何是最初一句？
師云：父母未生前。
問：如何是不動尊？
師云：今日遭逢。
問：如何是透法身句？
師云：三個貓兒一個獰。
僧云：如何是法身？
師云：無過於此。
問：不動根源，如何接物？
師云：惡虎不如善貓兒。
問：祖意教意，是同是別？
師云：赤水求珠，孫賓打瓦。
僧入室次，師垂語云：重整釣竿橫海上，拋鉤未必愛魚吞。
僧云：多年枯木，今日重生。
師自代云：紅絲曲無金磬，碧旗歌外有文官。
僧云：垂下綠絲重著餌，必然釣得大金魚。
僧入室展座具始收，師云：一展一收，法法皆周，擬欲更問著甚來由。遂問：會麼？
僧云：不會。師便打。
問：既是善知識，為什麼事養生殺生？
師云：生者自生，死者自死。未雨先驚蟄，只要小蛇知。
問：師唱誰家曲？宗風嗣阿誰？
師云：藏頭白，海頭黑。
僧云：汾陽的子，臨濟兒孫去也。
師云：莫亂針錐。
問：法華專使伸三請，祖意西來事若何？
師云：天晴道路乾。
問：德山棒，臨濟喝，意旨如何？
師云：截舌三分。
僧云：四海傳揚去也。
師云：苦痛深。
僧問：如何是賓中賓？
師云：冥然渡曉春。
僧云：如何是賓中主？
師云：莫謾窺門戶。
僧云：如何是主中賓？
師云：威喪濟漂淪。
僧云：如何是主中主？
師云：光寒星斗稀。
問：如何是奪人不奪境？
師云：白菊乍開重日暖，百年公子不逢春。
僧云：如何是奪境不奪人？
師云：大地絕消息，翛然獨任真。
問：如何是人境兩俱奪？
師云：草荒人變色，凡圣兩齊亡。
問：如何是人境俱不奪？
師云：清風伴明月，野老笑相親。
僧問：承古有言：須彌為槌，虛空為鼓。還許學人打也無？
師云：無你下手處。
僧云：更不請鎚。
師云：我不能打得你。遂頌云：
鹽官有鼓高低辨，于北南泉便整齊。
背面須來唐土擊，當頭不薦北番提。
入番急磨腰下劍，出塞須用自家才。
珍重老師不轟破，我在江東君在西。
僧問：學人未遇大機，請師一喝。
師云：是什麼機？
僧云：大機。
師云：若是大機，爭受一喝？僧便喝。
師云：一潭綠水，兩處洪波。
僧有頌云：
高提祖印息狂機，坐臥應須監者知。
卻被明師全打破，外求佛祖豈為奇？
問：承師有言：一物不將來，放下個什麼？意旨如何？
師云：你是了因，放下個什麼？
僧云：佛法無多子。
師云：欠我劈脊棒，你作麼生？
僧云：元來無許多般，如今卻作模樣。
師以頌示云：
汝錫高飛我即休，此生無喜亦無憂。
云開任待風吹散，留取碧潭月正秋。
僧問：趙州東門、西門、南門、北門，意旨如何？
師云：有問有答。
僧云：不問不答時如何？
師云：卻被你道著。以頌示之云：
四般俱已息，六種豈能分？
倚南閑度日，傍北別無門。
巧語從教設，玄辭謾共論。
迥出威音外，不到是非奔。
僧問：如何是云間遂作禮。
風吹日炙少人知，頂仰先賢對此機。饒君曠劫生前會，穿耳胡僧也皺眉。
人問透法身，隨宜為指陳。大地如膠漆，長江波蹙顰。
須彌起舞，天帝不柘。一人之力，不如百人。
兩刃交鋒事嶮巇，沙場六月雪花飛。如今更擬圓真實，白眉應教入素闈。
夜半子，伊余靜座寒堂，月圓日滿不曾虧，方朔由來悞官徵。
雞鳴丑，森羅萬象歸元首，一聲聲後九衢聞，年光任你侵蒲柳。
平旦寅，烏龜穿破髑髏門，山伯不知何處去，扶桑天子笑忻忻。
日出卯，千門萬戶呈機巧，織成蜀錦與吳綾，到頭成壞行相撓。
食時辰，麤細將來不厭忻，寒則著衣饑吃飯，途中往往問疏親。
禺中巳，華藏已開見慈氏，驚起毘盧頂上人，拍手呵呵闤闠。
正中午，髣髴乾城猶未許，金輪天子下閻浮，移卻西天作東土。
日昳未，石室老僧禪未起，門前時有問津人，樓至擎拳先指示。
晡時申，柴門不掩去來人，石室丹霞謾費力，歷歷分明真不真。
日入酉，時擊疏鐘滿林吼，自他爽昧各方圓，剛被時人分好丑。
黃昏戌，才燭銀缸昏暗失，晦魄山童速報來，金烏早向西方出。
人定亥，抖擻壞衣線長在，不羨羅紈錦繡袍，迦葉師兄相笑待。