示眾云：逢強即弱，遇柔即剛。兩硬相擊，必有一傷，且道如何回互去？
﹝本則﹞舉：三圣問雪峰：透網金鱗未審以何為食？
不待垂綸自上鉤。
峰云：待汝出網來向汝道。
逢人且說三分話。
圣云：一千五百人善知識，話頭也不識。
靈山授記也不似今日。
峰云：老僧住持事繁。
腦後見腮。
﹝評唱﹞近代長蘆了和尚，天童同參，住一千七百眾，與竹庵珪開粥過夏，分寮入室，雪峰、三圣異世同風。大溈喆云：三圣可謂龍門萬仞，慣曾作客；雪峰大似孟嘗門啟，豈懼高賓？三圣置個問頭，不妨向荊棘林中掇出個膠盆子。雪峰先在三十步外看你自沾自惹道：待汝出網來即向汝道。奇怪！正如國手下喆，先見數著之前。三圣見這一段不分勝敗，別行一路云：一千五百人善知識，話頭也不識。用法窟爪牙，生擒活捉。雪峰款款，只道個老僧住持事繁。保福云：爭不足，讓有余。雪竇云：可惜放過，好與三十棒。這棒一棒也較不得，直是罕遇作家。此二老一縱一奪，各有出身之路。高郵定和尚有問：透網金鱗以何為食？郵云：乾屎橛。雪巖先師聞，云：謝供養。此法喜禪悅不減古人，天童分上又作麼生？頌云：
﹝頌﹞浪級初昇，云雷相送，
恨天不到。
速禮三拜。
急著眼看。
華鱗未肯淹虀甕。
更有侯黑。
老成人，不驚眾，
妥妥帖帖，穩穩當當。
受辱如榮，視死如生。
遠觀不審。
堆堆何啻千鈞重？
近睹分明。
高名四海復誰同？
天上揀月。
介立八風吹不動。
恰似不曾。
﹝評唱﹞師云：絳州龍門山，禹鑿也，亦曰禹門，而有三級。水經云：鱣鮪出鞏穴，三月則上度龍門。得度為龍，否則點額而回。浪級初昇，三級浪也。易文言曰：云從龍，風從虎。云雷相送成龍也。二大士騰躍威棱，三圣如浪級初昇，雪峰如云雷相送。三圣既度禹門，雪峰肯淹虀甕。臨濟送洛浦云：臨濟門下有個赤梢鯉魚，搖頭擺尾向南方去也，向誰家虀甕淹殺也？向下正頌雪峰老僧住持事繁，兼頌三圣二問。老成人，不驚眾，慣臨大敵初無恐，光武紀王尋王邑，兵號百萬，進圍昆陽，光武自將作先鋒，殺數十人，諸將皆喜曰：劉將軍平日見小敵怯，今日見大敵勇，甚可怪也！乍看五兩也不到，子細參詳，千斤秤上打不動。後來雪峰門下出云門、法眼兩派，豈非源深流長耶？利、衰、毀、譽、稱、譏、苦、樂，八風也，於他本分宗師，如耳邊風過。潭柘性和尚謂慶壽顗和尚曰：喚你作個爺，又作麼生？
示眾云：赤手空拳，千變萬化，雖是將無作有，奈何弄假像真。且道還有基本也無？
﹝本則﹞舉：風穴垂語云：若立一塵，家國興盛；
得之本有。
不立一塵，家國喪亡。
失之本無。
是立不立。
還有同死同生底衲僧麼？
不道無，只是少。
﹝評唱﹞師云：雪竇舉拄杖，意在立塵處。頌云：野老從教不展眉，且圖家國立雄基。謀臣猛將今何在？此頌還有同死同生底衲僧麼？萬里清風只自知。野老不展眉，此話舉不全。錄中風穴上堂云：若立一塵，家國興盛，野老顰蹙；不立一塵，家國喪亡，野老安貼。於此明得，闍梨無分，全是老僧；於此不明，老僧即是闍梨。闍梨與老僧，亦能悟卻天下人，亦能迷卻天下人。要識闍梨麼？左邊一拍云：這即是。要識老僧麼？右邊一拍云：這即是。云門云：這即易，那即難。瑯琊覺云：杓卜聽虛聲。萬松道：云門矢上加尖，瑯琊腦後拔楔。此亦一塵廢立，家國興亡也。其實中心樹子何曾少動？雪竇於佛事門中不舍一法，天童兼實際理地不受一塵。兩法齊行，一并拈出。頌云：
老不歇心。
何似首陽清餓人？
少不努力。
拈起拄杖云：看。
高名勳業兩難泯。
放下拄杖云：雪竇猶在。
﹝評唱﹞師云：西伯將出獵，卜之曰：所獲非熊、非羆、非彪、非虎，霸王之輔。果獲呂尚於渭水之陽。與語，大悅曰：自吾先君大公嘗云：當有圣人適周。吾太公望子久矣。故號太公望，立為師也。伯夷、叔齊，孤竹君二子，讓國俱亡。武王伐紂，叩馬諫曰：父死不葬，爰及干戈，可謂孝乎？以臣弒君，可謂仁乎？左右欲兵之，太公曰：此義人也！扶而去之。武王平殷，天下宗周。夷、齊恥之，不食周粟，采薇首陽餓死。太公伐殷宗周，家國興盛者也；夷、齊讓位餓死，家國喪亡者也。賢首國師只立一塵變態，說百門義海，高名夷齊也，勳業太公也。洛浦云：野老門前不話朝堂之事。故安貼農桑，未嘗顰蹙。何也？無用處成真用處，好因緣是惡因緣。
示眾云：迅機捷辯，折沖外道天魔；逸格超宗，曲為上根利智。忽遇個一棒打不回頭底漢時如何？
﹝本則﹞舉：洛浦參夾山，不禮拜，當面而立，
相逢不下馬，各自有前程。
山云：雞棲鳳巢，非其同類。出去！
一手推一手拽。
浦云：自遠趨風，乞師一接。
探竿在手。
山云：目前無闍梨，此間無老僧。
影草隨身。
浦便喝。
盡筋截力。
山云：住！住！且莫草草怱怱，
會者不忙，忙者不會。
云月是同，溪山各異。
斜街暗巷，生客頭迷。
只見錐頭利。
爭教無舌人解語？
不見鑿頭方。
長蛇陣前弓梢撲地。
不意夾山卻作臨濟。
浦從此伏膺。
藝壓當行。
﹝評唱﹞師云：祖燈諸錄皆云夾山未見舡子時已出世，住潤州京口竹林，而不著嗣法師名。獨佛果擊節云傳明初嗣石樓。即汾州石樓也。傳明即夾山謚號。澧州洛浦山元安禪師，久參臨濟，為侍者。濟嘗曰：臨濟門下一只箭，誰敢當鋒？一日辭濟，濟問：何往？曰：南方去。濟拄杖一劃，云：過得這個便去。浦乃喝，濟便打，浦作禮而去。游歷罷，至夾山頂上卓庵。經一年，夾山知，遣侍僧馳書到，浦接得便坐卻，再展手索，僧無語，浦便打云：歸去舉似和尚。僧回，舉之，山云：這僧看書，三日內必來；不看書，不可救也。浦三日後來，不禮拜，當面而立，山云：雞棲鳳巢，非其同類。出去！各負撥草瞻風眼。
浦見夾山遣，遣卻是留，既來，豈可空回？又見門庭峻硬，各不相下，便軟計就他道：自遠趍風，乞師一接。山別有一副鑪韛，道：目前無闍梨，此間無老僧。山知久參必行臨濟正令，然後別用超宗越格鉆鎚。浦果然便喝。你且道只這個，更別有？山云：住！住！且莫草草怱怱。未要著忙。云月是同，溪山各異，一般面草由人做造。截斷天下人舌頭即不無，只有千尺寒松。爭教無舌人解語，更須要抽條石笋。山曾有語論門庭施設，入理深談。浦，門庭施設也，山，入理深談也。
浦貪觀白浪，失卻手橈，卒構不上。山也好卻將臨濟正令為他生澀鑰匙投舊鎖。浦家常釅醋，曾吃知酸，於是伏膺。興化云：但知成佛，愁甚麼眾生！萬松道：爭奈獨樹不成林。雪竇云：這僧可悲可痛，鈍滯他臨濟。萬松道：養子不及父，家門一世衰。他既云月是同，我亦溪山各異。萬松道：南山秋色，氣勢相高。說甚無舌人不解語？萬松道：猶是通事舍人。坐具劈口。萬松道：被他接住，爛毆一頓，又作麼生？
夾山是個知方漢，必然明窗下安排。萬松道：不如還他本分草料。五祖戒云：更說道理看。便出去。萬松道：虵
蝎性靈生便毒。大陽延云：也要和尚證明。萬松道：芝蘭氣味老終香。師復云：藥山一宗，實難紹舉。云巖埽地，塵埃亘天。洛浦伏膺，稱冤不已。好在無舌解語，無手行拳，直饒棒喝交馳，只得傍提一半。扶持此道，分付天童。頌云：
口貪香餌，身掛網羅。
徹底無依解轉身。
今日拽在網底。
君方掃雪尋松子。
拽回鼻孔妙通神。
我已開棒得茯苓。
不借三光勢。
枯木巖前兮花卉常春。
潛消一色功。
無舌人！無舌人！
鼻孔應諾。
正令全提一句親。
暗抽橫骨。
真光不耀。
任從天下樂欣欣。
紜紜自彼，於我何為？
﹝評唱﹞師云：洛浦辭臨濟，濟云：臨濟門下有個赤梢鯉魚，搖頭擺尾向南方去也。徹底無依解轉身，乃濟下事，非轉位轉功全同也。臨濟廣錄云：唯有聽法無依道人是諸佛之母。所以佛從無依生，若悟無依，佛亦無得，若如是見得者，是真正見解。萬松道：若是洛浦轉身不得，如何解喝夾山？若道轉得身，為甚末後無語？試定當看。天童許他具眼有術，夾山亦不無他截斷天下人舌頭，善能據令。只爭教無舌人解語，撩天鼻孔，輕輕拽回。
佛果見夾山念咒語相似，乃著語云：那得這一落索來？萬松道：只這便是夾山教無舌人解語也。佛果無這一落索，也只能截斷天下人舌頭。直饒別有轉身吐氣處，未必是無舌人語。且道如何是此人境界？頌道夜明簾外兮風月如晝，枯木巖前兮花卉長春，此是無舌人受用也。
漢明帝起光明殿，以珠璣為簾箔，金戺玉堦，晝夜長明。同安察云：枯木巖前差路多。洞山云：直須枯木上摻些花子。此頌棒頭喝下不無孤峻，得到百尺竿頭更須進一步了，始得無舌人解語也。是知無舌人出底語，方是正令全提一句親切也。到這，眼高四海，獨步寰中。後來洛浦云：任從天下人樂欣欣，我獨不肯。直饒天下人甘心被他截斷舌頭，夾山道：向上更有一竅在。如何是向上竅？無舌人解語即向你道。
示眾云：離心意識參，有這個在；出凡圣路學，已太高生。紅爐迸出鐵蒺蔾，舌劍唇槍難下口。不犯鋒鋩，試請舉看。
﹝本則﹞舉：馬大師不安，
未必似維摩。
院主問：和尚近日尊位如何？
常住事忙，少得問候。
大師云：日面佛、月面佛。
莫是轉筋霍亂麼？
﹝評唱﹞師云：古人病中猶為佛事。南岳思大病障忽生，便就病作一則因緣參云：病從業生，業從妄生，妄從心生。心本無生，病從何有？作是念已，忽然平復。萬松道：從如來禪得安樂處。西京奉圣深禪師有尼總持作略，病起，作頌云：氣絕絕情緒，舉意無意路。瞬目尚無力，常年不出戶。雖是祖師禪，大似布袋老鴉。芙蓉楷和尚道：只此一頌，自然紹得吾宗。萬松道：雖然已是太多，
不妨更有事在。馬大師又不然，院主不敢直問病體增損，微取覆和尚近日尊位如何？是他不說如來禪、祖師禪，只道個日面佛、月面佛。且道他意作麼生？
佛果云：如今多有人道：馬大師接院主。有般底努眼云：在這，左右眼是日面佛、月面佛。有底道：點平胃散來。有甚麼巴鼻？壽禪師道：無一名不播如來之號，無一物不闡遮那之形。萬松道：佛名經中有此二佛名。大師意旨畢竟如何？不見道：馬駒踏殺天下人。天覺頌云：什邡駒子氣生獰，蹴踏毘盧頂上行，正患脾疼指頭痛，病來猶有巧心情。萬松道：本性難移，山河易改。此頌馬祖雖病假中，亦以本分事為人。我輩色身強健，切莫辜負馬祖，怠慢天童。頌云：
覷著即瞎。
星流電卷。
已過新羅。
一點難謾。
珠在盤而自轉。
拏捉不住。
瓶盆釵釧券盂盤。
刀尺下一機之絹。
衾被衣冠襟領袖。
﹝評唱﹞師云：此日面月面二佛如星流電卷，不容擬議。昔秦宮以玉為鏡，照群僚肝膽臟腑皆現。又狐貍為人，鏡中唯現本形。此無私隱也。物類相感志：閬風浦出珠，置器中自轉，謂之走珠。此頌馬祖心如古鏡，機似走珠，不留影迹也。百鏈之金，在作家鉆鎚；一機之絹，在工巧刀尺。僧問云巖：大保任底人與那個，是一是二？巖云：一機之絹，是一段？是兩段？洞山代云：如人接木。此乃境與神會，智與理冥。天水同秋，君臣道合。絹得刀尺，則裁剪由人；金得鉆鎚，則鍛鏈在己。且道衲僧分上成得個甚麼邊事？日面佛、月面佛。
示眾云：驅耕夫之牛，拽回鼻孔；奪饑人之食，把定咽喉。還有下得毒手者麼？
﹝本則﹞舉：溈山問仰山：忽有人問：一切眾生，但有業識茫茫，無本可據，子作麼生驗？
馬是官馬不須印。
仰云：若有僧來，即召云：某甲！
腦後一椎，不知來處。
頂門上去卻三魂。
乃云：是甚麼？
趁爐竈熱，更與一下。
腳板底鉆了七魄。
向道：非唯業識茫茫，亦乃無本可據。
生擒活捉。
溈云：善哉！
苦口出親言。
﹝評唱﹞師舉：僧問云庵：華嚴論以無明住地煩惱便為一切諸佛不動智。理極深玄，絕難曉達。庵曰：此最分明，易可了解。時有童子方掃除，呼之回首。庵指曰：不是不動智。仰山召，僧回首，正是這個時節。云庵卻問：如何是汝佛性？童左右視，惘然而去。庵曰：不是住地煩惱。若能了之，即今成佛。童子惘然，與擬議不別，無明住地煩惱，業識茫茫亦同。云庵、仰山勘僧驗人，克的如此。萬松見處即不然，童子與僧，徹底皆不動智；云庵、仰嶠，從頭業識茫茫。若人辨得，親見天童。頌云：
﹝頌﹞一喚回頭識我不？
真白拈賊，有甚難見？
依俙蘿月又成鉤。
藏身露影。
幈風雖破，骨骼猶存。
漠漠窮途有許愁。
小器不大量。
﹝評唱﹞師舉：百丈上堂，眾方集，以拄杖一時打下；復召大眾，眾回首，丈云：是甚麼？諸方目為百丈下堂句，也好參詳。王荊公曰：我得雪峰一句語作宰相。人固請益，公曰：這老子常向人道是甚麼？此一句頌召僧回首，并是甚麼？識我不者，不字，甫鳩切，弗也。意問識我也無？仰山用無義手打不防家，這僧若石火光中瞥地，可謂鬧巿識取天子也。忽若擬議不來，則依俙蘿月又成鉤也。黃蘗上堂，眾方集，以拄杖一時打下；復召大眾，眾回首，蘗云：月似彎弓，少雨多風。頌意用此。石室善道與仰山玩月，仰問：月尖時，圓相甚麼處去？圓時，尖相又甚麼處去？室云：尖時圓相隱，圓時尖相在。云巖云：尖是圓相在，圓時尖相無。道吾云：尖時亦不尖，圓時亦不圓。
成鉤尖相也。駱賓王詩：既能圓似鏡，何用曲如鉤？華嚴宗名秘密隱顯俱成門。又教中說十地菩薩見性，如隔羅縠觀月，若作羅月亦可。然李白詩有蘿月掛朝鏡，松風鳴夜弦，蘿字義長。天童以朦朧新月隱映煙蘿，雖不圓明，已露圭角，頌出這僧半明半暗，若存若亡處。萬松大似鹽鐵判官，良以天童深細針線，若不絲頭不斷，難成織錦之文。
密師伯與洞山行次，見白兔過，密曰：俊哉！山曰：作麼生？密云：如白衣拜相。山云：老老大大，作這個語話。密云：你又作麼生？山云：積代簪纓，暫時落薄。司馬相如：千金之子，坐不垂堂。阮籍常坐以柴車，逢窮途輒慟哭而回。萬松道：若能就路還家，便得轉身歸父。不見道：一念回光，便同本得。既然如是，為甚麼諸佛不動智到一切眾生分上喚作業識茫茫？早知燈是火，飯熟已多時。
示眾云：以賊為子，認奴作郎，破木杓豈是先祖髑髏，驢鞍鞽亦非阿爺下頷。裂土分茅時，如何辨主？
﹝本則﹞舉：臨濟示眾云：有一無位真人，
安基定腳了也。
背後底聻？
初心未證據者看看。
還具眼麼？
時有僧問：如何是無位真人？
還解語麼？
你更諱。
純滯他真人。
濟托開云：無位真人是甚乾屎橛！
大似持鉢不得。
﹝評唱﹞師舉：臨濟廣語道：五蘊身田內，有無位真人，堂堂顯露，無絲發許間隔，何不識取？心法無形，通貫十方。既言通貫十方，不止在五蘊身田面門出入。初心未證據者看看。萬松道：無位真人看眾僧？眾僧看真人？時有僧問：如何是無位真人？諸方喚作和聲送事，爭奈騎驢者不見坐下。濟下禪床擒住，且道真人在那頭？好與一掌。這僧擬議，真人不在。可惜許！濟托開云：無位真人是甚乾屎橛！當面諱卻。雪峰云：臨濟大似白拈賊。萬松道：敗也。雪竇云：夫善竊者，鬼神莫知，既被雪峰覷破，臨濟不是好手。復召大眾：雪竇今日換你諸人眼睛了也。你若不信，各自歸寮舍摸索看。萬松道：雪竇和眉毛失卻。要解賊手中作賊，問取天童始得。頌云：
不隔絲毫。
妙傳而簡。
已犯風煙。
放去較危。
力回九牛兮一挽。
收來太速。
我眼本正。
因師故邪。
忽然突出肆橫流。
掀倒禪床怪不得。
師復云：險！
擲下拄杖云：放過一著。
﹝評唱﹞師云：圓覺云：猶如迷人四方易處。其實方本不移，悟時亦只依舊。宗鏡云：從來迷悟似迷，今日悟迷非悟。此真妙傳而簡，惠而不費。薦得則赤肉團便是無位真人，不薦則真人依舊面門出入。這僧也有，只是拈不出，用不行，卻與真人作奴，傳言送語，問消問息，勞他臨濟降尊就卑，覿體全用。這僧既措手不及，臨濟亦抽身不顧，見得匙抄不上，便道：無位真人是甚乾屎橛！此能放能收，呼得聚，喝得散，終不系綴，死在句下，與人胸次作病。
天臺云：吹一吹即世界成，喝一喝即世界壞。更道：當吹時便喝，當喝時便吹。列子：公儀子以力聞，周宣王備禮聘之。既至，懦夫也。王問：卿力何如？對曰：臣能折春蟲之股，堪秋蟬之翼。王作色曰：吾力能裂犀兕之革，曳九牛之尾，猶憾其弱。爾如是而以力聞，何也？對曰：臣之名不以負其力者，以能用其力者也。此頌臨濟收放力用。法眼開井，被沙塞卻泉眼，問僧：泉眼不通沙塞，道眼不通被甚麼物礙？僧無對。自代云：被眼礙。且道是這僧塞斷泉眼？臨濟塞斷泉眼？忽然突出時如何？師拈拄杖下座，大眾一時走散。
示眾云：飯來張口，睡來合眼。洗面處拾得鼻孔，鞋時摸著腳跟。那時蹉卻話頭，把火夜深別覓。如何得相應去？
﹝本則﹞舉：僧問趙州：學人乍入叢林，乞師指示。
叢林於你亦不惡。
州云：吃粥了也未？
渾金璞玉。
僧云：吃了。
久慣衲僧不如上座。
州云：洗鉢盂去。
不得左猜。
﹝評唱﹞師云：直鉤釣龍已是不快漆桶，離鉤三寸已輸舡子夾山占斷。不道時人無分，大都貪餌吞鉤。看他趙州亦不拗折釣竿，亦不蹋翻舡子，石橋上閑坐，略彴邊度時，自有上岸來入手底。本錄中有其僧因此契悟，可謂竿頭絲線從君弄，不犯清波意自殊。趙州、任公得志於前，更看天童鳴桹於後。頌云：
快便難逢。
豁然心地自相符。
非但今日。
依舊吃粥了，洗鉢盂去。
且道其間有悟無？
一人傳虛，萬人傳實。
﹝評唱﹞師舉：靈云見桃花悟道，呈頌於溈山，山云：從緣入者，永無退失。玄沙聞，云：諦當！甚諦當！敢保老兄未徹在。云聞，云：和尚徹也未？沙云：恁麼始得。天童頌這僧契悟，心地相符。這僧乍入叢林，稱大悟大徹，飽叢林禪客，且道有悟無悟？此謂之徵問。雪竇云：本無迷悟數如麻，獨許靈云是作家。玄沙道未徹，雪竇獨許作家。徐六擔板，各見一邊。且道洗鉢盂僧有悟也無？太平本是將軍致，不許將軍見太平。
示眾云：機輪轉處，智眼猶迷；寶監開時，纖塵不度。開拳不落地，應物善知時。兩刃相逢時，如何回互？
﹝本則﹞舉：云門問乾峰：請師答話。
空頭沒頂。
峰云：到老僧也未？
早個答汝了也。
門云：恁麼別某甲在遲也。
讓則有余。
峰云：恁麼那！恁麼那！
切忌恁麼會。
門云：將謂侯白，更有侯黑。
好手手中無好手。
﹝評唱﹞師云：彌闌王問那先尊者：我將申問，師能答否？先云：請王致問。王曰：我已問竟。先云：我已答竟。王曰：師何所答？先云：王何所問？王曰：我無所問。先云：我無所答。此猶可尋究。云門問處如晴空激電，乾峰答處如旱地奔雷，及乎雙放雙收，卻見有頭有尾。此所以非衲僧不知，非作家不見，天童和尚深入此門。頌云：
高低普應。
網珠相對。
左右逢原。
對揚有準。
攝眾景而光光無礙。
獨耀無私。
出語成章。
住游戲之三昧。
舉動合拍。
妙其間也，宛轉偏圓；
如珠走盤。
必如是也，縱橫自在。
看取令行時。
﹝評唱﹞師云：矢在弦上，不可不發，此頌云門問處，機鋒不可觸。網珠相對，此頌乾峰答處，賓主交參，問在答處，答在問處。百發百中，頌云門某甲在遲。智覺道：如人射地，無有不中之理。交光相羅，事事無礙，頌乾峰恁麼那。華嚴疏：帝釋殿貫珠成網，光影互現，重重無盡。此頌公案大意，不必句句配屬，膠柱調弦也。云門道：將謂侯白，更有侯黑。隋朝有侯白，字君素，滑稽辯給之士也。大將軍楊素見知撰旌異記。人神報應甚詳，亦可尚也。
唐朝有李白能詩，後有李赤效之，甚不類也，人傳為笑。今言侯黑，亦其類也。有本云：我早侯白，伊更侯黑。言更甚也。總持有三：多字、一字、無字。總持一切法門，三昧正定也。天童偏圓猶事理也。觀國師云：理圓言偏，言生理喪。天臺止觀云：圓伊三點，非如點水之縱，亦非列火之橫。又豎窮三際名高，橫遍十方名廣，故法華云：其車高廣。天童傍通教海，洞貫義天。云門、乾峰立無字碑。天童歌詠入無言詩，可謂楊修見幼婦，一覽便知妙。
示眾云：有時忠誠扣已，苦屈難申；有時殃及向人，承當不下。臨行賤折倒，末後最殷懃。泪出痛腸，更難隱諱。還有冷眼者麼？
﹝本則﹞舉：洛浦臨終示眾云：今有一事問你諸人，
猶自說兵機。
這個若是，即頭上安頭；
恁麼也不得。
若不是，即斬頭覓活。
不恁麼也不得。
時首座云：青山常舉足，白日不挑燈。
浦云：是甚麼時節，作這個說話！
失錢遭罪。
有彥從上座出云：去此二途，請師不問。
易開終始口，難保歲寒心。
浦云：未在，更道。
詩到重吟始見功。
從云：某甲道不盡。
不教人見轉風流。
浦云：我不管你道盡道不盡。
放沒底未，不得不休。
從云：某甲無侍者只對和尚。
影草隨身。
至晚，喚從上座：你今日祗對，甚有來由，
只管習粘頭。
合體得先師道：目前無法，意在目前，
斫卻月中桂，清光應更多。
他不是目前法，非耳目之所到。
月落來相見。
那句是賓？那句是主？
切忌話作兩橛。
若揀得出，分付鉢袋子。
把棒喚狗。
從云：不會。
正合分付。
浦云：汝合會。
將成九仞之山。
從云：實不會。
不進一簣之土。
浦喝云：苦哉！苦哉！
賺殺一舡人。
僧問：和尚尊意如何？
失火處拾膚炭。
浦云：慈舟不棹清波上，劍峽徒勞放木鵝。
弄巧成拙。
﹝評唱﹞師云：洛浦臨終，婆心太切；首座盡情吐露，返責非時；彥從不出唇皮，許伊合會。直得再三撈漉，可憐一向沈埋。克賓甘罰饡飯錢，瞎驢故滅正法眼。玄覺云：且道從上座實不會？為復怕鉢袋子沾著伊？故燈錄收從入法嗣之列。浦嘗示眾云：直須旨外明宗，莫向言中取則。僧問：行不思議處如何？浦云：青山常舉足，白日不移輪。以斯驗之，首座從公皎然可見。洛浦分上還有人收後也無？百年之後卻有天童。頌云：
不入驚人浪，難逢稱意魚。
年老心孤未得鱗。
氣急作麼？
在甚麼處？
汨羅江上獨醒人。
洛浦猶在。
﹝評唱﹞師云：古人以長虹為竿，新月為鉤，斷云為餌，清津可以棹慈舟，劍峽先須放木鵝。杭州五云和尚坐禪箴云：沿流劍閣，無滯木鵝。蓋劍水嶮隘迅流，如二舡相觸必碎，故先斫木浮下，謂之木鵝。諸方異說難憑，莫若禪箴為良證也。年老心孤未得鱗，不知者以謂洛浦無嗣，浦凡得一十一人，烏牙、青峰等皆白眉老作。莫莫庵訥和尚詩：今古利名酒，沈醉皆豪英，憔悴澤畔者，未足為獨醒。屈原字平，仕楚懷王，為三閭大夫靳尚所譖，貶長沙。獨行江畔，謂漁父曰：舉世皆醉，唯我獨醒；舉世皆濁，唯我獨清。沈汨羅江而卒。江在潭州羅縣。文選離騷經，屈原所作。洛浦臨終，彥從鈍滯，下釣未分文入手，抗衡終水米無交。還會麼？不得封侯也是閑。
示眾云：洗鉢添瓶，盡是法門佛事；般柴運水，無非妙用神通。為甚麼不解放光動地？
﹝本則﹞舉：僧問南陽忠國師：如何是本身盧舍那？
汝豈是替名？
國師云：與我過凈瓶來。
莫忘了話頭。
僧將凈瓶到。
莫得錯認。
國師云：卻安舊處著。
重宣此義。
僧復問：如何是本身盧舍那？
甚處去來？
國師云：古佛過去久矣！
離此不遠。
﹝評唱﹞師舉：石霜問道吾：如何是觸目菩提？吾喚沙彌，彌應喏，吾云：添凈瓶水著。良久，卻問石霜：汝適來問甚麼？霜擬舉，吾便歸方丈，霜乃有省。道吾先用隔身句，後用拋身勢。若不傷鋒犯手，石霜有省。國師慈悲之故，有落草之談，只是知恩者少，天童所以采汲華水也。頌云：
筑著磕著。
左使右使。
這邊那邊。
云天得志。
無可不可。
只在此山中。
對面千里。
云深不知處。
念茲在茲。
人間幾幾？
一子親得。
﹝評唱﹞師云：鳥之行空，魚之在水，所托愈安，其生愈適。莊子：泉涸，魚相與處于陸，相呴以濕，相濡以沫，不如相忘于江湖。白兆通慧珪禪師道：譬如空中飛鳥，不知空是家鄉；水底游魚，忘卻水為性命。圭峰云：魚不識水，人不識風，迷不識性，悟不識空。尋常本身盧舍那，滿凈覺者，現相人中，才起問時，忽然影現。忘恩失行，背親向疏。果能除卻靈床，始解子承父業。且道如何是父業？拈來無不是，用處莫生疑。
示眾云：還丹一粒，點鐵成金；至理一言，轉凡成圣。若知金鐵無二，凡圣本同，果然一點也用不著。且道是那一點？
﹝本則﹞舉：羅山問巖頭：起滅不停時如何？
金剛與泥人揩背。
星落云散。
是誰起滅？
識得不為冤。
﹝評唱﹞神州羅山道閑禪師，先問石霜：起滅不停時如何？霜云：直須寒灰枯木去、一念萬年去、函蓋相應去、純清絕點去。師不契，往問巖頭，頭喝云：是誰起滅？山於此有省。蓋巖頭只貴見地明白，石霜置枯木堂，要伊親到一回始得。不見瑞巖問巖頭：如何是本常理？頭云：動也。巖云：動時如何？頭云：不見本常理。巖佇思。頭云：肯即未脫根塵，不肯即永沈生死。巖亦領悟。巖頭英靈倜儻打發學人，克的精敏不減德山，後來出羅山法寶，冰寒於水。溈山所謂：只貴子見處，不問子行履也。
羅山問處，天下人榜樣，而今初機往往在這作活計，水上捺瓜相似，伏斷煩惱。智覺道：莫與心為伴，無心心自安。若將心作伴，動即被心謾。伴即伴妄心，無亦無妄心。祖師西來，直指人心，見性成佛，豈是教你普州人送賊，認奴作郎來？羅山問處，迷真執妄；巖頭咄處，即妄即真。若是萬松，咄了便休，真妄向上有事在。
楞嚴經：阿難言：如來見今徵心所在，而我以心推窮尋逐，即能推者，我將為心。佛言：咄！阿難此非汝心。阿難矍然避座，合掌起立，白佛：此非我心，當名何等？佛告阿難：此是前塵虛妄相想，惑汝真性。由汝無始至于今生，認賊為子，失汝元常，故受輪轉。此喝如金剛王寶劍也。巖頭一喝如踞地師子，全威大用不欺之力。龐居士云：一群六個賊，生生欺殺人，我今識汝也，不與汝為鄰。汝若不伏我，我即到處說，教人盡識汝，使汝行路絕；你若肯伏我，我即不分別，共汝一處住，同證無生滅。巖頭道：是誰起滅？云巖提掃箒，這個是第幾月？同參。天童貴伊善能點化，重說偈言。頌云：
轉生枝蔓。
打破狐窠窟。
更吐頑涎。
脫卻皮毛。
龍乘雷而換骨。
別改軀殼。
一喝萬機罷，三朝兩耳聾。
起滅紛紛是何物？
好客無疏伴。
﹝評唱﹞師云：截斷話頭，剗卻問意，照用同時，人境俱奪。巖頭有超師之作。楊子云：圣人虎別，其文炳也；君子豹別，其文蔚也；辯人貍別，其文萃也。貍變即豹，豹變即虎。南山玄豹隱霧而變文。漢劉向列女傳曰：陶答子治陶三年，名譽不興，家富三倍，其妻抱兒而泣。姑怒以為不祥，妻曰：妾聞南山有玄豹，隱霧而七日不食，欲以澤其衣毛，成其文章。至於犬豕，不擇食故肥，以肥取禍。朞年，果被誅。任昉述異記：漢惠帝七年夏，雷震南山，林木火然，地燋黃，暴雨後得龍骨一具，羅山遭破家冤賊陳詞過狀。巖頭招安已後，變作得力兒郎。且道那個是招安處？咄！起滅紛紛更是誰？
示眾云：師子擊象，妙翅搏龍，飛走尚別君臣，衲僧合存賓主。且如冒犯天威底人，如何裁斷？
﹝本則﹞舉：僧問興陽剖和尚：娑竭出海乾坤靜，覿面相呈事若何？
披鱗曲鱔，帶角泥。
師云：妙翅鳥王當宇宙，個中誰是出頭人？
展翅崩騰六合云，搏風鼓蕩四溟水。
僧云：忽遇出頭時又作麼生？
許你破膽。
陽云：似鶻捉鳩君不覺，御樓前驗始知真。
好勸不聽。
僧云：恁麼則叉手當胸，退身三步。
更待第二鎚。
陽云：須彌座下烏龜子，莫待重教點額痕。
再犯不容。
﹝評唱﹞師云：郢州興陽山清剖禪師，嗣大陽明安，凡一十五人，皆先下世。後因浮山圓鑒得投子青和尚，陽乃十五之一，青公之兄也。這僧問處，如牢度差與舍利弗創給孤獨園時鬬勝，差現獰龍欲傷弗，弗現妙翅鳥擭裂食之。龍亦鱗蟲之長，奈何妙翅唯龍為食。娑竭，梵語，此云海也。平原君趙勝，相趙惠文王，及孝成王，家起重樓，臨民家。民有躄者，美人笑之。躄者請美人之首，君諾而不行，賓客去半。君斬囚人代之，賓固不至，遂臬美人首，懸御樓前，驗其真也，周歲賓集。此洞上家風不貴棒喝親行，要假傍來通信。這僧罪不重科，方能回互。還知麼？蒲鞭示恥尤難犯，畫地為牢不忍欺。官法如爐心似鐵，天童從此費鉆鎚。頌云：
聽圣旨。
有違者斬。
君臨萬國。
塞外將軍。
獨鎮一方。
五更侵早起。
那知風遏行云？
已有夜行人。
難謾具眼。
印前恢廓兮元無鳥篆蟲文。
字義炳然。
﹝評唱﹞師云：勑遍天下，王不流行。禮記緇衣：子曰：王言如絲，其出如綸；王言如綸，其出如綍。故大人不倡游言也。娑竭出海，妙翅當權，號令既分，君臣定位。馮唐曰：上古王者遣將也，跪而推轂曰：閫以內者，寡人制之；閫以外者，將軍制之。韋昭曰：此郭門之閫也。雷驚出蟄，頌此僧探頭太過，不待驚蟄二月節，早起龍頭，不知浮云將隨龍而行，而為妙翅威風遏絕，不覺頭撞也。有謂不因僧話墮，爭顯興陽機鋒者？不待那知四字，極不穩順。
機底聯綿，此非機鋒之機，謂錦機之下，必有巧婦針線。雪巖先師嘗舉：穴細金針才露鼻，芒長玉線妙投關。此乃洞上血脉，非其中人不易知也。當印不當風，如印印空，不彰文彩。蒼頡仰觀奎宿圓曲之勢，俯察龜文鳥跡之象，博采眾美，合而為文，後自蝌蚪為二篆。周宣主著三字換萬松四個不字，便見一字法門，海墨書而不盡。德山道：一大藏教是拭不凈故紙。為已了者恐透牛皮也。千年故紙中合藥者，為未了者不妨遮眼也。慈覺道：圓覺、楞嚴恒為己伴，況世尊入滅至庚辰歲，已二千一百七十年，豈但千年故紙？仙傳：葛由能刻木羊，騎羊上綏山。後遇浮丘公曰：若不腳下線斷，你也不得自由。暗合永嘉放四大，莫把捉，寂滅性中隨飲啄。諸行無常一切空，即是如來大圓覺。雖然如是，猶欠作云何梵在。
示眾云：萬里無寸草，凈地迷人；八方無片云，晴空賺汝。雖是以楔去楔，不妨拈空掛空，腦後一槌，別看方便。
﹝本則﹞舉：德山圓明大師示眾云：及盡去也，
有這個在。
留取吃被。
猶有一人呵呵大笑。
且道是誰？
是何面目？
參學事畢。
與椀茶吃。
﹝評唱﹞師云：鼎州德山第九世圓明大師，諱緣密。云門嗣中唯師傳嗣最廣。師創三句：函蓋乾坤、截斷眾流、隨波逐浪。今傳為云門三句者，檢討不審也。一日，示眾云：及盡去也，直得三世諸佛口掛壁上。此言廣長舌相話會不及。猶有一人呵呵大笑，且道是何人？笑個甚麼？若識得此人，參學事畢，是真個更有事在。投子青和尚拈云：藏盡楚天月，猶存漢地星。萬松道：車也去了，藉甚油缸？此可與竿頭進步者道。寶峰照和尚道：直須如大死底人死了更死。僧云：莫是死中卻活麼？師云：你且死莫活。你但吃飯，急自去屙屎。你飯也未吃，早問屙屎作麼？此乃貴大休大歇，親到自證。說得一丈，不如行取一尺也。只如行不得處，作麼生說？問取天童。頌云：
﹝頌﹞收。
向甚處著？
正好轉身吐氣也。
纖塵必去。
水冷天秋。
打成一片。
腥羶不少。
釣盡滄浪月一鉤。
不犯清波意自殊。
﹝評唱﹞師云：圓明示眾不消天童下個收字，和圓明盛在布袋也。思大云：三世諸佛被我一口吞盡，何處更有眾生可度？此水泄不通，凡圣路絕也。正恁麼時，盡空法界如一面古鏡，用壞劫毘嵐風磨瑩，成劫金藏云揩拭，水天一色，云月交光，皆取純清，絕點邊事。這言淡而無味，如月鉤云餌，魚龍無可吞噉。成湯祝網從君意，呂望垂鉤信我緣。不見道：山田脫粟飯，野菜淡黃齏，吃則從君吃，不吃任東西。
示眾云：庭前柏樹，竿上風幡，如一華說無邊春，如一滴說大海水。間生古佛，迥出常流。不落言思，若為話會？
﹝本則﹞舉：僧問趙州：如何是祖師西來意？
多羅閑管。
州云：庭前柏樹子。
何處？覺曰：趙州。眼曰：承聞趙州有柏樹子話，是否？覺曰：無。眼曰：往來皆謂：僧問如何是祖師西來意，州曰庭前柏樹子。上座何得道無？覺曰：先師實無此語，和尚莫謗先師好。諸方名為覺鐵觜。勝默和尚必須教人先過此話，淘汰知見，嘗曰：三玄五位，盡在其中。真如方禪師悟此話，直入方丈見瑯琊廣照覺禪師。照問：汝作麼生會？如曰：夜來床薦煖，一覺到天明。廣照可之。真如悟得此話最好，天童頌得此話亦不惡。頌云：
吃鹽多如吃米。
一點難謾。
有句非宗旨。
無言絕圣凡。
也是柏樹。
太平之籌。
也是柏樹。
老趙州！老趙州！
為甚不應？
攪攪叢林卒未休。
天童第二。
徒費工夫也，造車合轍；
將來使用恰好。
本無伎倆也，塞壑填溝。
買盡風流不著錢。
﹝評唱﹞師云：七百甲子，經事多矣，所以岸眉橫雪。古人以眉目為巖電，天童用河眸海口故事成四句偈，如見活趙州指柏樹子相似。眉如蘆花岸，眼如秋水碧。古句：野水凈於僧眼碧，遠山濃似佛頭青。海口鼓浪，航舌駕流，浪即能覆航，航即能駕浪。一言可以興邦，一言可以喪邦。故次之以撥亂之手，太平之籌。州嘗云：有時將一莖草作丈六金身用，有時將丈六金身作一莖草用。此話本與人決疑，而今多少人疑著，趙州豈欲攪叢林哉？
人見趙州答話，應聲便對，如不假功用。唯天童知八十行腳，三歲孩童勝如我，我從他學。此乃閑時造下，忙時用著，不是苦辛人不知。臥輪有伎倆，能斷百思想，對境心不起，菩提日日長。六祖道：慧能無伎倆，不斷百思想，對境心數起，菩提作麼長。恁麼看來，塞壑填溝底事又作麼生？如今拋擲西湖，下載清風付與誰？
示眾云：妙用無方，有下手不得處；辯才無礙，有開口不得時。龍牙如無手人行拳，夾山教無舌人解語。半路抽身底是甚麼人？
﹝本則﹞舉：維摩詰問文殊師利：何等是菩薩入不二法門？
問處第幾？
好與劈口。
醞造將來。
更嫌少。
把火照看。
德云：和尚又如何？
更上一層樓。
山云：如井覷驢。
流水無心送落花。
﹝評唱﹞師云：撫州宜黃曹山本寂禪師，或名耽章，必是賜名謚號。初離洞山，入曹溪，禮祖塔，回吉州之吉水。眾向山名，遂請開法。師擬曹溪，凡隨所居，立曹為號。洞山之宗，至師最隆，故有曹洞之稱焉。山問德上座：佛真法身，猶若虛空，應物現形，如水中月。作麼生說個應底道理？此四句贊佛，本出古本金光明經：既如虛空，如何應物？覺范贊提婆尊者道：應緣而現，不落思惟。是故鉢水以針投之。
德云：如驢覷井。此豈情識計校可及？非久經淘鏈，具衲僧巴鼻不許到這田地。若是小作，無向上關棙子，滿口許他也。山云：道即大道，只道得八成。如秤稱斗量來相似。德云：和尚又如何？這一拶，詞窮理盡，敢道出他驢覷井一句不得。是他款款地只與倒過，可謂觸類而長之，此所以稱曹洞宗派之源也。天童愛此兩轉語，翻覆一時頌出。頌云：
五更侵早起。
更有夜行人。
天下衲僧跳不出。
凈涵有余。
萬象莫能逃影質。
肘後誰分印？
天眼龍睛不可窺。
家中不蓄書。
真文不醋。
花又不損。
文彩縱橫意自殊。
蜜又得成。
﹝評唱﹞師云：般若無知，靡所不知，故凈涵有余也。晉元帝永昌元年，王敦鎮武昌，舉兵犯闕，刀協勸帝盡誅王氏。王導帥群從詣臺待罪，周顗將入朝，導呼之曰：伯仁以百口累汝。顗不顧。及入，極論導忠誠，申救甚至。及出，導尚在門，又呼之不應，乃曰：今年殺賊奴。取金印如斗大系肘後。尋又上表，明導無罪。導不知，甚恨之。敦兵既至，乃問導：周顗可得生否？導不應，敦乃殺顗。導後料中書，見顗救己表，流涕曰：幽冥之中，負此良友。叢林又有肘後符。
春秋後語：趙簡子告諸子曰：吾藏肘後寶符於常山上，先得者賞。諸子馳山上，求無所得，唯襄子母恤還曰：恤已得之符矣，他人皆不可分。簡子請奏之，母恤曰：從常山上下臨，代可取也。簡子曰：母恤賢矣。立為太子。云巖示眾云：有個人家兒子，問著無有道不得底。洞山出云：他屋有多少書籍？巖云：一字也無。洞山云：得恁麼多知？巖云：日夜不曾眠。洞山又云：問一段事，得也無？巖云：道得即不道。
肘後誰分印，深密自得之道，他人皆不可分也。家中不蓄書，得恁多知，生而知之上，學而知之次也。這驢覷井，井覷驢，還許分割領覽分也無？還許學解傳布也無？夾山云：聞中生解，意下丹青。目下即美，久蘊成病。青山與白云從來不相到，機絲不掛梭頭事，文彩縱橫意自殊。嘉祥一路，智者知疏。瑞草無根，賢者不貴。天童末後全用夾山一聯，以明此話。不落思惟，文彩自備。且道具何三昧，便得如斯？只個無巴鼻，諸般沒奈何。
示眾云：臨機不見佛，大悟不存師。定乾坤劍沒人情，擒虎兕機忘圣解，且道是甚麼人作略？
﹝本則﹞舉：黃蘗示眾云：汝等諸人盡是噇酒糟漢，
黃蘗門下。
與麼行腳，何處有今日？
今既不如昔，後當不如今。
還知大唐國無禪師麼？
眼高四海。
時有僧出云：只如諸方匡徒領眾又作麼生？
黃蘗兼身在。
蘗云：不道無禪，只是無師。
且救得一半。
﹝評唱﹞師云：此話就簡，若全舉，當曰：一日，上堂云：汝等諸人欲何所求？仍以棒趁之，眾不散，師乃曰：汝等諸人盡是噇酒糟漢。唐時愛罵人噇酒糟漢。齊桓公讀書於堂上，輪扁斵輪於堂下，釋椎鑿上問：敢問公之所讀何言耶？公曰：圣人之典。曰：圣人在乎？公曰：已死矣。曰：然則君之所讀，古人糟粕矣！公曰：寡人讀書，輪人安得議乎！有說則可，無說則死。扁曰：臣也以臣事觀之。臣斵輪，徐則甘而不固，疾則苦而不入，不徐不疾，得之於手而應於心，口不能言，有數存於其間。臣不能喻臣之子，子亦不能受於臣，是以行年七十而老斲輪。古之人與其不可傳者死矣，然則君之所讀者，古人之糟粕矣！
又云：恁麼行腳，取笑他人，但見八百一千人處便去，不可只圖熱鬧也。山僧行腳時，或遇草根下有個漢，便頂上一錐，看他若知痛癢，可以布袋盛米供養。可中總似汝等如此容易，何處更有今日事也？汝等既稱行腳，亦須著些精神好。還知道大唐國無禪師麼？黃蘗以來，巖頭、羅山愛行此令，近代佛日北來。慶壽顗公，至死無可意者，寧絕嗣無人。香山俊和尚叔祖兒孫亦行此令。不知者喚作點胸，可中要個不憤底出來承頭。果有一僧出云：諸方尊宿盡聚眾開化，為甚道無禪師？蘗曰：不道無禪，只是無師。溈山問仰山云：作麼生？仰云：鵝王擇乳，素非鴨類。溈云：此實難辨。
五祖戒出僧語：謝和尚說得道理好。萬松道：生言孰語，冷唇淡舌。石門聰云：黃蘗垂示不妨奇特，才被布衲挨拶，失卻一只眼。萬松道：換了那僧兩只眼。承天宗云：五祖戒眼照四天下。萬松道：也只是一只眼，要見黃蘗猶未可。萬松道：果然。若要扶豎正法眼藏，須是黃蘗宗師。萬松道：錦上更添花。翠巖真云：諸方商搉，便道黃蘗坐卻這僧。萬松道：不知扶起這僧。又道黃蘗被這僧上來，直得分析不下。萬松道：緇素轉分明。何謂也？翠巖輒生擬議，霧豹澤毛未嘗下食，庭禽養勇終待驚人。萬松道：後五日看。
蘗又云：闍梨不見馬大師下有八十余人坐道場，個個阿轆轆地，得大師正眼者，止三兩人，唯歸宗最較些子。夫出家須知從上來事分，且如四祖下牛頭融大師說豎說，猶未知向上關棙子。有此眼腦，方辨得邪正宗黨。略舉至此，要見此話始末，其後尚有百十余言，此是最初出世示人之語，故諸方盛行。雪竇頌，佛果評唱最詳，尚闕本錄上堂正意。天童頌出，極盡善盡美。頌云：
知事少時煩惱少。
葉綴花聯敗祖曹。
識人多處是非多。
一朝權在手。
水云器具在甄陶。
看取令行時。
大象不游兔徑。
大悟不拘小節。
纖毫不昧。
玉尺金刀。
度量深明。
黃蘗老，察秋毫，
謾他一星不得。坐斷春風不放高。
預備不虞。
﹝評唱﹞師云：列子說符篇：楊子之鄰人亡羊，既率其黨，又請楊子之豎子追之。楊子曰：一羊何追者之眾？鄰人曰：多岐路。既返，問：獲羊乎？曰：亡之矣。曰：奚亡之？曰：岐路之中又有岐焉。墨子，梁惠王時有道之人，出行，見素絲染從余色，悲之曰：人湛然同於圣體，為居惡俗，染之成累。岐分絲染太嘮嘮，勑交切，鬧嘮嘮也，或作勞亦可。葉綴花聯者，達磨初祖頌云：吾本來此土，說法救迷情。一花開五葉，結果自然成。一花五葉便是岐分絲染也。若大唐國無禪師，達摩也無出頭分。
宗鏡錄：司南之車，本示迷者；照膽之鏡，為監邪人。古今注：黃帝與蚩尤戰於涿鹿，蚩尤作大霧，迷於四方，帝在車，以指指南而示。士卒擒蚩尤而斬之，遂號指南車。甄陶，陳留風俗記：舜陶甄河濱，其後為氏，今姓甄，音真也。此玄鑪陶乎群象，智海總乎萬流也。屏割繁碎，剪除氄毛，去岐分之差路，剪綴葉之旁枝。斗為衡星，以運平四時也。藻監，文明之監也。秤所以定輕重，監可以辨妍媸。玉尺，拾遺記：禹游龍門，八神探玉簡以授之。長尺二寸，可以度量天地。金刀，古有金錯刀錢、金刃書。此頌黃蘗品第諸方，秤尺在手，更兼聰聞蟻鬬，明察秋毫，防微杜漸，坐斷春風不放高也。大圣安彝和尚竹笋詩：便好臨根下斤斧，免教節外更生枝。