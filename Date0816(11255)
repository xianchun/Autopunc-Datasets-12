復次，有作是言：若無我者，心等生已，無間即滅，宿生念智憶昔某名即是今我，此不應有。所以者何？今昔異故，世間不見憶昔他身謂為今我，是故定有常住句義緣之生念，言彼即我。此亦不然，我先已說因果雖殊，相續假一，緣此假一，言昔是今。又說頌曰：
若有宿生念，便謂我為常，
既見昔時痕，身亦應常住。
論曰：若宿生念依相似相，見昔似今，謂今為昔，便謂有我是一是常。既見今身依相似相，瘡痕似昔，謂昔為今，身亦應許是常是一，此顯共知。有差別物依相續假，亦謂無異，故不可以謂無異相比知有我是一是常。又憶昔身苦樂等事，謂今是昔，而是無常，亦應比知。雖謂今昔我無有異，而非常住，又雖今昔其體有異，然由昔智了受所緣有勝功能熏在宅識，隨緣覺發，念力相應，似昔所緣境界相現，如是名為憶宿生事，雖無有我是一是常，而有憶念宿生事智。世間現見服仙藥等，服之經久，藥體雖無，然有所引勝功能在，後時成熟，除疾益壽。然無有我，此亦如是，若唯有念，誰為念者？亦不可言念為念者，以有二種俱無過故。設復有我，誰為念者？亦不可言我為念者，以所執我非智相故。若言我體雖非智相，與思合故，能有思念，是則此我與思合時，於自他相應有取舍。若有取舍，便是無常；若無取舍，不異前故。與思合時亦無思念，是則此我亦非念者。又說頌曰：
若我與思合，轉成思念者，
思亦應非思，故我非常住。
論曰：若所執我本性非思，與思合故，轉成思念。如頗胝迦體非青等，青等合故，變成青等。是則此思與非思我而共合故，應成非思。若思雖與非思我合，不舍本性，不成非思我亦應尒，雖與思合，不舍本性，不成思念。頗胝迦寶青等合時，舉體別生，故見異色，非即本性變成余相，以頗胝迦其體清潤，余色合故，舉體別生形相，同前謂為本質，實非本性變成余色。又頗胝迦前後異體，相差別故，如青黃等，我亦應尒，云何是常？又應同此非實我性，由此即破彼論異說。謂有說言，頗胝迦寶其性清凈，不障眼目，余色合時，各別處住，不舍本相，不取余相，若有作意或不作意，還見本相及近彼色。復有說言，頗胝迦寶其性明徹，猶如明鏡，余色合時，影現其內，見者目亂，謂成余色，而實此寶不變如前，此皆非理，違比量故，為眼所見，如電如燈，云何前後體相無變？又所執我，思生前後，其相有無不決定故，則應同思念念生滅。又我思合轉成思者，與苦樂合，應成苦樂。若不尒者，雖苦樂合，不舍前位，猶如虛空，雨火無變，應非受者，故說頌曰：
我與樂等合，種種如樂等，
我如樂等故，非一亦非常。
論曰：樂等性相更互相違，故有種種我與彼合，應如樂等，成種種相，故此我性應如樂等，身身各別，非一非常，亦如樂等，非真我性，是故離思別有我體與思合故，同於思相，名為念者，不應道理。即念自性，似所念境，相狀生時，雖無主宰，似有作用，假名念者，記別分明，說名為念，一法義分，無無二過。
復次，數論外道作如是言：思即是我，其性常住，如是思我離心心法，別有體相，難可了知。所以者何？思我體相非現量境，以其自相非諸世間所共知故，非比量境，以其思相唯在於我，不共余故。夫比量者，比知共相，以果等摠相比因等摠有，所立思我，由不共故，無同法喻。同法喻既無，異法亦非有，無待對故，由是思我，理實為無。設許有我，以思為性，應當徵問：如是我性，為由他力得成思耶？為由自力得成思耶？若由他力得成思者，應是無常，如眼識等；若由自力得成思者，應不待緣，如虛空等。為顯此義，又說頌曰：
若謂我思常，緣助成邪執，
如言火常住，則不緣薪等。
論曰：如法已生，自相安住，終不更藉因及眾緣，不可生已復更生故，我亦應尒，思體既常，自相安住，不依他立，云何復待轉變眾緣資助思我，令其轉變，受用種種所受用具？若不依他而轉變者，則無緣助有所受用；若可轉變，應是無常。如世間火，其性無常，若以酥油灌薪草等，投其火中，便增熾盛；若不尒者，火勢衰微。薪等若無，火則非有，既緣薪等，火豈是常？我既藉緣，寧容常住？若汝復言，我論中說如是思我其體雖常，然藉根塵和合顯了，如瓶、瓫等，由光明顯。所以者何？思我不能自然觀察，要待轉變因果相應，方得顯了。故雖藉緣，而我常住。如是救義，其過彌增。所以者何？不見瓶等為緣所顯，而體是常，真如涅盤雖可顯了，然依世俗，非據勝義，非勝義中有常、無常、了、不了等分別戲論，所執思我，緣所顯故，應如瓶等，其性非常。若汝復謂隱時思我，雖無思慮，而有功能，如是功能，不異思慮。既無思慮，何有功能？又思功能必依思體，體既非有，能何所依？又隱時我，以思為性。思既非有，我則是無，云何而言隱時思我，雖無思慮，而有功能？設言隱時我非思者，汝今應說我相如何。若不說相而我成者，則應一切妄執皆成。如是推徵，前已具說。又汝所執諸有功能與功能者，其性為一，是則能者非能所依，性是一故。又於此位無能者故，不可說言能即依能，自於自用，理相違故；亦不可說能無所依，勿有最勝，亦無過失。所以者何？若思功能無所依止而自立者，轉變功能亦應自立，何須最勝？
又汝所執思我功能，隨所受用，有無量種，既許能多，如何體一？汝宗定執體能一故，世間未有一法體上不同一時能生多果。不同時者，顯於一時一法體上能生多果，時若不同，其體必異。云何汝執一我前後有多功能，起多思慮？又此思我云何一時不起一切受果思慮？若言思慮必待轉變方得起者，此亦不然。云何最勝具諸功能而不頓起一切轉變？最勝功能無障礙故。設許最勝於一時間頓起一切轉變作用，是即最勝體應斷滅，舉體皆變，失本性故。如最勝體，我亦應然，其性皆常，具諸能故。如是汝執隱時思我具諸功能而無思慮，有多過失，終不能免。
復次，有余方便救此義言，我是思者，思為我用，非用滅時，用者隨滅。現見眼等雖無能照，色等作用而有其體，是故隱時雖無思用而有思者，我體非無。此亦不然，隱時我相應與思別，還同前過，豈不作用與作用者體不異故，無別相耶？汝言正似癡象沐浴，意避輕垢，翻招重穢。思用我體，既無別異，思用滅時，我體應滅，是則思我皆定無常，便害自宗，何名救義？又汝所言，現見眼等雖無能照，色等作用，而有其體，我亦尒者，此亦不然，故次頌曰：
如至滅動物，作用彼無有。
論曰：如能照了色等作用，乃至滅來，隨了別自境界識，由此作用，即是識體，作用若滅，識體則無，眼等諸根，至相續斷，常無此用，自性異故。所以者何？眼等自性，非能照等，故彼滅時，此不隨滅。眼等所造凈色為性，汝我離思，無別有體，不可用滅，而體獨存，豈不說我思者為相？云何乃言離思無體？汝前雖說，然不應理。所以者何？思者思用，既不同滅，應有別體，我體非思，過如前說。用無別體，先難復來。又思、思者相待而立，俱有方成，闕一不可，思與思者，若一若異，定觸如前，所說兩過。如是釋已，復有別釋，如他眼等，乃至滅來，常有作用，能生別物，非汝所執我思作用許為如此別物所依，照色等用，即是眼等各於自境生識功能，眼等諸根隨所生識，種種自相差別顯現，雖離因識，無別有體，而離果識，別有自相，汝執有我能生於思，不許離思別有自相，是故不可引為同喻，故說頌曰：
故有我無思，其理不成就。
論曰：有別相者，不同體故，可得說言一滅一在，思用、思者既無別相，思若滅時，思者亦滅，是故汝執有我無思，所立道理，定不成就。
復次，有執離思別有實我，其體周遍，一分生思，謂我一分先與智合，引起能生殊勝思行，後時一分意合生思，故無如前所說過失。此不應理，故說頌曰：
余方起思界，別處見於思。
論曰：方處若異，因果不成，未見世間種與芽等各住遠處，因果得成，汝執能生殊勝思行，先於遠處我與智合，習誦經書、工巧等事，令其善巧，熏在我中，後於異方，若無障礙，我與意合，生起現思，是則分明因果異處，豈不行思所合我體不別異故，無此過耶？若尒，一切行等因果悉與我合，處應皆同，便失汝宗我體周遍，一分智合，引起思行，一分意合，生起現思。若汝復謂如熔鐵鋌，其鋌一頭先與火合，余頭雖復不與火合，由體一故，亦漸熔銷。行思亦然，生處雖別，我體一故，因果成者，此亦不然，故次頌曰：
如鐵鋌熔銷，我體應變壞。
論曰：如熔鐵鋌，其鋌一頭先與火合，當即銷熔，於後展轉，熱勢相及，余離火處，皆復銷熔。如是我體先於一分與智和合，變生思果，於後展轉，勢力相通，異處意合，變生思果，是則我體應非常住，如何妄立我是常耶？又汝執我唯依少分能生於思，說名思者，此亦不然，故次頌曰：
思如意量小，我似虛空大，
唯應觀自相，則不見於思。
論曰：汝執我體一分意合能生於思，說名思者，余分我體不與意合，不生思故，不名思者，意有質礙，細似極微，我性虛通，廣如空界，少分意合，能發於思，余分無邊，皆無思慮，故應從多觀是我相，不應就少見為思者。夫於自體假立名言，或依多相而表於體，或為他染以彰其相，如此二事，我上皆無，故我不應說名思者。若汝復言，思非我相，思是德，我是實，此實、德、業三種自性不相雜亂，何為不可？以汝不能離思，別顯我之自相，是為不可。若不別顯我之自相，終不能立我有實體，自相畢竟不可說故，汝所立我，則為無我。又汝所立我非思者，便失我相，非思者故，如色等法，非我非思。又思為先所造諸業，應不屬我，則成相違，與自他思俱不合故。我無思慮，與彼所求因果事物非意相遇，應如烏鵲厄多羅果。由如是等眾多過失，我便散壞，終不得成。
復次，有余茍避如是過網，不許我體少分起用，執能依德遍所依我。此亦不然，德若遍我，根等和合便為無用，無根等處，有樂等故。若言不尒，由我一分與根等合，遍生樂等，如在一處，炷等行力，發起燈光，明遍多處。若尒，頌曰：
我德若周遍，何為他不受？
論曰：若我與德、體俱遍者，一人樂等，應遍諸我，何為余我皆不受耶？寧許一分我與意合，即於是處生苦樂等，我能領受，無此過失。若汝復言，我所有物，唯屬於我，我能領納一人樂等，雖遍諸我，然唯屬一，不系余人，云何令他受我苦樂？世間現見所有財物，唯主能受，非他所用，若處有別，是事可然，既是同居，何妨共受諸同處物？若不屬己，雖無取舍，自在受用，見觸受用，誰復能遮？現見世間非屬己物，若同一處，見觸無遮，今苦樂等，無形質故，唯能見觸，不可取舍，是故汝言不成救義。若言余我於他苦樂，由有闇障，不能領受，如世間物，雖復同居，眼無障者，能有所見；眼若有障，即無所觀。我亦如是，於自苦樂無闇障故，便能領受；於他苦樂雖復同居，有闇障故，不能領受。若尒，闇障少分轉耶？彼言不也，周遍轉故，此障彼我處不同耶？復言不也，處無別故。若尒，頌曰：
能障既言通，不應唯障一。
論曰：一闇障處有無量我，處既無別，一我被障，余則不然。誰能信解闇相無別，我相是同？能障所障，處復無別，所受樂等，其義亦然。是則有障及以無障，受與不受，一切應同，不見世間有諸外闇，如汝所計內闇差別。前雖執德不遍所依，而我體遍與他德合，應亦能受，過同此言。我豈不說樂等與意，其處要同，方能領受，故無受他樂等過失。汝等外道隨自意言，非隨意言能契正理，非可照物處燈明中，而此燈明不能照了，我亦應尒，云何不受？若汝復言，雖一切我體皆周遍，而自樂等不共於他。何以故？樂等諸德由行勢力而得生故，此行勢力依法非法而能受果，故此義成，如是方便，於理無益，過失同前，不成救義。如是論者，依理推徵，邪觀為先，立我常遍能作能受義不得成。
復次，有說薩埵、剌闍、答摩三德，非思而為作者，我思非作而能領受。為破此義，故次頌曰：
若德并非思，何能造一切？
彼應與狂亂，俱癡無所成。
論曰：所執三德，體若非思，何能為我造化萬物？若本無思而有所造，彼與狂亂，何事不同？設復如狂，斯有何失？若如狂者，為我造立所受用事，應不得成，未見世間癡狂仆匠能為主等辦如意物。又彼諸德於所作事若無善巧，應似愚人，於雕畫等不能成辦，於所作事若有善巧，云何不能即自受用？為顯此義，故復頌曰：
若德能善解，造舍等諸物，
而不知受用，非理寧過此？
論曰：若言諸德如工巧者，於難作事能善施為，內外所須，無不成辦，而於受用易見事中，不善了達，一何非理？除守自愚，誰明此見？如是三德，於受用中亦有善巧為彼體故，如於善巧諸所作事，此顯作受者俱依三德成故，不須別立。我思為受者，若言勝性，雖體非思，然隨緣勢，造化萬物，為令思我自在受用。如草木等，雖無所思，而依業力生花果等，種種不同，為人受用。若尒，勝性所作無思，應同華果，受已不絕，諸有思惟而生果者，受用足已，果便休廢，勝性非思，如外草木，又常不壞，我受用已，所作便息，其理不然。若言三德其性黠慧，凡所施為無不善巧，我為神主，能善思惟，令彼造作，自在領受。謂彼三德了知神我，意有所須，方起覺慧，隨起作用，造化萬物，於是思我自在受用，汝此言說，但述自宗，於諍義中都無所用。又汝所立，我有思惟，德有覺慧，如是二種，俱能領納，了別自境，性相差別，難可了知，是故不應虛妄分別覺慧屬德，思惟在我。又德應失覺慧自相，無思惟故，猶如色等。汝言三德了知神我，意有所須，方起覺慧，起作用等，此則不然，自性位中，無覺慧用，誰能知我意有所須？若於尒時覺慧已起，何待知我，意欲方起？若於尒時覺慧未起，云何三德初起於大？若無覺慧，大體自起，一切萬物亦應自起，故此覺慧於變異果自性因中都無所用。
有余復立比量救言，覺慧非思，是無常故，諸無常者，皆非思慮，猶如色等。如是自言，違害自意，思惟分別，得覺慧名，若不思惟，便非覺慧，云何而說覺慧非思？又先已說，覺慧思惟，俱了自境，性相無別，云何覺慧無有思惟？是故汝言有自違過。又無常因有不成過，就生滅義，自宗不許，隱顯義釋，他宗不成，若言因義，不應分別，但就摠說。此亦不然，若別俱成，可就摠說，如其別見，摠顯為因，別既不成，摠依何立？又依作用，說有隱顯，依此立為無常因義，汝立我思亦有作用，故有因義不定過失。又汝欲立覺慧體外別有我思，或我思外別有覺慧，皆不得成，如是種類，非共所許，由此汝立無得成義，是故所說我思能受，三德能作，其義不成。
復次，有執我體常遍無礙，能造萬物，名為作者，此亦不然，義相違故。若汝執我有動作用，名為作者，即有無常及有質礙不遍過失，現見無常，不遍有礙，方有動作，常遍無礙，有動作用，曾未見故，若所執我無有動作，云何得名能造作者？是故必應許有動作。若尒，應許我體無常，有礙不遍。為顯此義，故次頌曰：
有動作無常，虛通無動作。
論曰：風界勢力能生動作，謂由風界諸行流轉，於異處生，相續不絕，依世俗理，說名動作。依此動作，說為作者，此必不越有礙無常，有礙無常即非周遍，汝宗亦許極微動作有礙不遍，前已遮遣執為常者，顯是無常，是故比量無不定過。若言我宗不許內我體有動作，因不成者，此亦不然，必應許故。若無動作，何名作者？汝雖不許業句動作而有作者，言依動作，如說火焰來去等言。又必應許我有作用，若全不許我有作用，我則為無，同兔角等。為顯此義，故次頌曰：
無用同無性。
論曰：若汝所執我有作用，可為作者名言所依。若無作用，則同非有，依何說我以為作者？既無作用，應不名有。若謂有言不依作用，但依同性及彼相應，此亦不然。世間智者，依有用體，說有名言，若無有用，則無有體，無用無體，名依誰立？云何而言有作者我？若汝不了，有言所依，但應受持默不語法，何須強說我有作者？有言依止有用之體，世智共許，汝必應隨，若汝定執我無作用，應如共許畢竟無法，由此比量，我即為無，何不愛樂空無我理？為顯此義，故次頌曰：
何不欣無我？
論曰：如過去法，既無能生諸法作用，即無自體，由此同法，我亦應然，無世共許，焰行等用亦無自許，往來等用應無自體，如是我性，都無所有，非唯順理，亦稱汝心，何不欣求空無我理？計不信者，正為無明所起邪執力強故耳。若汝謂我雖無別用而能為境，生我見心，故名作者，此亦有失，前已廣破，今復重來。又我不能為我見境，無作用故，猶如兔角。此我見等，亦不緣我，有所緣故，如緣色心，若實有我，能生我見，此我云何？如善幻術，隨其所愿，現種種相誑惑世間，令起種種我見差別。為顯此義，故次頌曰：
或觀我周遍，或見量同身，
或執如極微。
論曰：一類外道執我周遍，於一切處受苦樂故，我無形質，亦無動作，不可隨身往來生死，故知內我遍於一切。一類外道作如是言：我若周遍如虛空者，不應隨身受諸苦樂，應如空界無所往來，其性湛然，非作受者，是故我性應如色等，隨所依身，形量不定，雖無形礙，而有所依，轉變隨身，受諸苦樂，雖依形質，有卷有舒，而我體性無生無滅，如油渧水，隨水廣狹，雖有卷舒，而無增滅。
一類外道復作是言：若我體性隨形量者，即應如身有分有變，又汝執我隨所依身，似水依堤，如油逐水，是則此我如彼水油，既變既多，非常非一，引此為喻，而言我體為常為一，與理相違。是故我體住於身內，形量極細，如一極微，不可分析，體常無變，動慮動身，能作能受。此亦不然，以違理故，眾微聚積，成極大身，我住其中，形量甚小，云何小我能轉大身，舉體同時，皆見動作？若汝意謂我量雖小，而於身中往來擊發，漸次周匝，如旋火輪，以速疾故，謂言俱動。若尒，我體巡歷身中，應有生滅及成眾分，但是遷流至余處者，定歸生滅，必有眾分，既言我轉，所至非，如彼燈光，豈有常一？常必非動，動即非常，我動而常，深違正理。又所執我有住有行，何得說為是常是一？若行時我不舍住性，應如住位，則無所行。若行時我舍其住性，別體即生，常一何在？如是等類，我執無邊，以理推徵，皆不成立。為顯此義，故次頌曰：
智者達非有。
論曰：若有實我，性相皆同，等以為緣，生我見者，如是我見不應得有種種差別更互相違，以此知無常住實我，但由久習虛妄我見，薰在識中，功能成熟，如身逐業，緣變不同，我見隨因，緣別亦尒。唯有心相變現眾多，於中都無一我實體，故諸賢圣積無倒因，方便勤求，證我非有。
復次，諸有說我能證解脫，但順愚心，終違正理。所以者何？故次頌曰：
常法非可惱，何舍惱解脫？
是故計我常，證解脫非理。
論曰：若計我常，無有變易，雖遭眾苦，霜雹等災，如太虛空，都無所損，不應智者觀諸世間眾苦所逼，發心厭離，方便正勤，以證解脫。此顯我常不可惱故，雖觸眾苦，應不覺知；若不覺知，則無厭離；若無厭離，則不正勤；若不正勤，則無解脫。哀哉外道！狂亂無知，譬如有人懼諸霜雹、疾風、瀑雨、水火等災損害虛空，勤加守護，既執有我，無惱湛然，詎勞自苦，妄求解脫？誰有心者顧此癡狂無緣自苦，不深悲愍？
外道經中咸作是說，著我生死，離我涅盤，既贊舍我，令欣解脫，如何固執有實我耶？為顯此義，故復頌曰：
我若實有性，不應贊離我。
論曰：我若實有，緣生我見即是真實，不應勸舍，為證實我，應更殷懃勸修我見，令其堅固，云何勸舍真實我見，令修虛妄無我見耶？
又諸外道，或隨師教，或自尋思，起諸我見，種種諍論，互相違反，云何執此為實見耶？於一我上，競執紛紜，乍可生疑，如何執實？若無我見，不稱實我，汝不應說能證涅盤，不稱實見證涅盤者，知真趣脫，此說應虛。為顯斯義，故次頌曰：
定知真實者，趣解脫應虛。
論曰：有我若實，無我我所，解脫方便，見應成虛，有我我所，違逆涅盤，隨順生死，見應是實，若顛倒見，隨順涅盤，無顛倒見，隨順生死，云何汝論作如是言？定知實者，能趣解脫，以此定知空無我見，得涅盤故，所證非虛。我我所見，涅盤時舍，應如余見，是其顛倒。
又汝論說我見無倒，在聞思位，至修位中，我見既舍，復成顛倒，以其我相略有二種：一、有；二、無。有順生死，無順涅盤，故有我見，入圣時舍。汝此狂論，為世所嗤，審察即無，如何實有？如繩在闇，乍見言蛇，及至諦觀，乃知非實。外道亦尒，無明闇中見無常身，謂有常我，若得圣智，諦觀此身，達空無我而證解脫，知有我見初實後虛，礭言稱境有信無智。既許我見初實後虛，得涅盤時，應許無我，後若無者，前亦應無。為顯此義，故次頌曰：
解脫中若無，前亦應非有。
論曰：此中意顯，如解脫位我無有相，未解脫時亦應非有，性無別故。或復身等，於解脫時既無有我，未解脫位亦應無我，相無別故。諸外道等，無智睡眠，瞇覆慧目，不了諸行相續道中微細差別，妄執有我是一是常，不可以其無智雜見，謂證真理，要依無雜清凈智見，方證真理。為顯此義，故次頌曰：
無雜時所見，彼真性應知。
論曰：以不雜火，自有水相，知雜火時，煖非水體，身等自相，應知亦尒，得解脫時，空無我故，雜我見位亦無有我。或復我體，應知亦然，無雜位中既無有相，雜我見位有相亦無，是故應知無雜所見，稱法實性，雜見不然。
復次，諸外道等咸設難言，若一切法空無我者，是心、根、身云何不斷？無常諸行空無我者，悉皆斷滅，如燈火聲。此亦不然，故次頌曰：
若無常皆斷，草等何不然？
論曰：雖諸草等無我無常，然有因緣相續不斷，心、根、身等，應知亦然，故所立因有不定過。又立因喻，證心、根、身皆有斷滅，此言未了，為一念生，無間即滅，更不相續，名為斷耶？為經多時相續不絕，後要當盡，名為斷耶？若言初者闕於同法，燈等隨因多時起故，若言第二，我亦許然，無余涅盤，生死斷故。為破前因，復說頌曰：
此理設為真，無明亦非有。
論曰：無明自性，非我非常，應亦如燈，自然斷滅，若如是者，無明所生貪等惑障，應自然斷。若尒，即應生死系縛不由功用，自然解脫。此二半頌俱顯前因有不定失，內外為異。
復次，諸外道等有作是說，色等諸法雖是無常，然依我故，相續無斷。此亦不然，違解脫故。若色等法依我生者，我既是常，前後無異，即應畢竟不證解脫。若言諸法雖依我生，然由緣助，故無此失。若尒，諸法唯應由彼眾緣而生，我復何用能生眾緣與所生果更相隨順同有同無？我既是常，一切時有，果則不尒，豈藉彼生？我用難知，緣力共了，如何黨我不信眾緣？為顯此義，故次頌曰：
現見色等行，從緣生住滅，
故知汝執我，雖有而無用。
論曰：色等諸行生住滅時，現見從緣，不依於我，汝執我體，既非緣生，即無作用，如前已說。又色等法生住滅相種類及時皆不同故，何得依一常住我緣？如燒煮等，依緣別故，熟德色類亦有差別，如是差別不依一緣，謂無始來色等諸法名言熏習，種類不同，及先所造諸有趣業種種差別功能轉變，隨所遇緣，成熟發起，變生色等、生等差別。所言緣者，謂精血等，是其生緣；衣食定等，是其住緣；毒藥、災橫、四大亂等，是其滅緣。諸所計我，無此別用，外道愚癡，強立為有。為顯此義，復說頌曰：
如緣成芽等，緣成種等生，
故無常諸法，皆無常所起。
論曰：如外種等，依自因緣功能差別而得生起，復待余緣助發功力，變生自類芽等諸果，內身心等，應知亦然，諸行相續，同類異類隨所遇緣，生果差別，此則顯示內身心法，體無常故。如外芽等，必從自類無常因生，我於身心無能生用，非緣生故，如龜毛等。復次，為顯諸法雖無有我，而非斷常，二過所及，故於品後復說頌曰：
以法從緣生，故體而無斷；
以法從緣滅，故體亦非常。
論曰：諸法展轉從無始來，依同類因，生等流果，起後後果，續前前因，於中無間，所以不斷；若前因滅，後果不生，於中有間，可名為斷。由對治生，前因力滅，後果不續，所以非常；若法凝然，不舍前相，其體無變，可名為常。又前因滅，所以非常；後果續生，所以非斷。又因生故，所以非常；能生果故，所以非斷。又念念別，所以非常；相似相續，所以非斷。又法非有，所以非常；亦復非無，所以非斷。有即為常，無便斷故。
如是佛子遠離二邊，悟入緣生處中妙理，正觀一切，非有非無，法尚性空，我豈為有？薩迦耶見及以隨眠并此所生，於斯永滅，復觀諸行平等性空，彼此俱亡，自他想滅，遍於一切所化有情，起無緣慈，澍妙法雨，窮未來際，極太虛空，利樂有情，勝用無盡。此勇猛者，空觀所持，眾苦熾然，皆不能觸，見大生死，如空宅中，妄想所牽，眾多憂苦，譬如猛火，騰焰震烈，焚燒無量無智有情，悲愿纏心，無所怯憚，投身沒命而拔濟之。此大慧者，觀空無倒，我想既除，離我所執，二愛盡故，不復樂觀貪等煩惱所依止事，為饒益他，常處生死，於中不染，即大涅盤，雖處塵勞無邊苦海，受勝樂，過二涅盤。