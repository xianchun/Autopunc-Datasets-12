復次，善現！諸菩薩摩訶薩大乘相者，謂四無礙解。何等為四？一者、義無礙解；二者、法無礙解；三者、詞無礙解；四者、辯無礙解。善現！如是四無礙解，若無所得而為方便，當知是為菩薩摩訶薩行深般若波羅蜜多時大乘之相。
復次，善現！諸菩薩摩訶薩大乘相者，謂十八佛不共法。何等十八？謂諸如來應正等覺始從證得無上正等菩提夜，乃至入無余依涅盤夜，於其中間，常無誤失，無卒暴音，無忘失念，無種種想，無不定心，無不擇舍，志欲無退，精進無退，念無退，定無退，慧無退，解脫智見無退；一切身業，智為前導，隨智而轉；一切語業，智為前導，隨智而轉；一切意業，智為前導，隨智而轉，於過去世所起智見，無著無礙，於未來世所起智見，無著無礙，於現在世所起智見，無著無礙。如是十八佛不共法，無不皆以無所得為方便，當知是為諸菩薩摩訶薩行深般若波羅蜜多時大乘之相。
復次，善現！諸菩薩摩訶薩大乘相者，謂諸文字陀羅尼門。何等文字陀羅尼門？謂字平等性、語平等性入諸字門。云何字平等性、語平等性入諸字門？善現當知！若菩薩摩訶薩行深般若波羅蜜多時，以無所得而為方便，入癃字門，悟一切法本不生故；入洛字門，悟一切法離塵垢故；入跛字門，悟一切法勝義教故；入者字門，悟一切法遠離死生，若死若生，皆無所得為方便故；入娜字門，悟一切法遠離名相，若名若相，皆無所得為方便故；入砢字門，悟一切法出世間故，愛染因緣不現前故；入柁字門，悟一切法調伏寂靜，真如平等，無分別故；入婆字門，悟一切法離縛解故；入荼字門，悟一切法離熱矯穢，得清凈故；入沙字門，悟一切法無罣礙故；入縛字門，悟一切法言音道斷故；入字門，悟一切法真如不動故；入也字門，悟一切法如實不生故；入瑟吒字門，悟一切法制伏任持相不可得故；入迦字門，悟一切法作者不可得故；入娑字門，悟一切法時平等性不可得故；入磨字門，悟一切法我所執性不可得故；入伽字門，悟一切法行動取性不可得故；入他字門，悟一切法所依處性不可得故；入闍字門，悟一切法能所生起不可得故；入濕縛字門，悟一切法安隱之性不可得故；入達字門，悟一切法能持界性不可得故；入舍字門，悟一切法奢摩他性不可得故；入佉字門，悟一切法如太虛空平等之性不可得故；入羼字門，悟一切法窮盡之性不可得故；入薩字門，悟一切法任持之性不可得故；入若字門，悟一切法能所知性不可得故；入剌他字門，悟一切法執著義性不可得故；入呵字門，悟一切法能為因性不可得故；入薄字門，悟一切法可破壞性不可得故；入綽字門，悟一切法欲樂覆性不可得故；入颯磨字門，悟一切法可憶念性不可得故；入嗑縛字門，悟一切法可呼召性不可得故；入蹉字門，悟一切法離勇健故；入鍵字門，悟一切法厚平等性不可得故；入搋字門，悟一切法積集之性不可得故；入拏字門，悟一切法離諠雜故；入頗字門，悟一切法無果報故；入塞迦字門，悟一切法離薀性故；入逸娑字門，悟一切法衰老性相不可得故；入酌字門，悟一切法無足迹故；入吒字門，悟一切法相驅迫性不可得故；入擇字門，悟一切法究竟處所不可得故。
善現當知！此擇字門是能悟入法空邊際，除此諸字，表諸法空，更不可得。所以者何？此諸字義，不可宣說，不可顯示，不可書持，不可執取，不可觀察，離諸相故。善現當知！譬如虛空是一切物所歸趣處，此諸字門亦復如是，諸法空義皆入此門，方得顯了。
善現當知！入此癃字等，名入諸字門。諸菩薩摩訶薩若於如是入諸字門得善巧智，是菩薩摩訶薩於諸言音所詮所表皆無罣礙，於一切法平等空性盡能證持，於眾言音咸得善巧。
若菩薩摩訶薩能聽如是入諸字門印相、印句，聞已受持讀誦，通利，為他解說，無所執著，不侚名譽利養恭敬，由此因緣，得三十種功德勝利。何等三十？謂得強憶念，得勝慚愧，得堅固力，得法旨趣，得增上覺，得殊勝慧，得無礙辯，得摠持門，得無疑惑，得違順語不生愛恚，得無高下平等而住，得於有情言音善巧，得薀善巧，得界善巧，得處善巧，得諦善巧，得緣起善巧，得因善巧，得緣善巧，得法善巧，得根勝劣智善巧，得他心智善巧，得神境智善巧，得天耳智善巧，得宿住隨念智善巧，得死生智善巧，得漏盡智善巧，得處非處智善巧，得往來智善巧，得威儀路智善巧，是為三十功德勝利。善現當知！若菩薩摩訶薩行深般若波羅蜜多時，以無所得而為方便，得如是文字陀羅尼門，當知是為菩薩摩訶薩行深般若波羅蜜多時大乘之相。
復次，善現！汝次所問齊何當知諸菩薩摩訶薩發趣大乘者，善現當知！若菩薩摩訶薩勤行六種波羅蜜多，從一地趣一地，齊此當知諸菩薩摩訶薩發趣大乘。
具壽善現便白佛言：云何菩薩摩訶薩勤行六種波羅蜜多，從一地趣一地？
佛告善現：若菩薩摩訶薩知一切法無所從來，亦無所趣。所以者何？以一切法無去無來，無從無趣，由彼諸法無變壞故。是菩薩摩訶薩於所從趣地不念不思惟，雖修治地業，而不見彼地。是為菩薩摩訶薩勤行六種波羅蜜多，從一地趣一地。
具壽善現復白佛言：云何菩薩摩訶薩修治地業？
佛告善現：諸菩薩摩訶薩住初地時，應善修治十種勝業。何等為十？一者、以無所得而為方便，應善修治凈勝意樂業，利益事相不可得故；二者、以無所得而為方便，應善修治一切有情平等心業，一切有情不可得故；三者、以無所得而為方便，應善修治一切舍施業，施者、受者及所施物不可得故；四者、以無所得而為方便，應善修治親近善友業，於諸善友無執著故；五者、以無所得而為方便，應善修治勤求正法業，諸所求法不可得故；六者、以無所得而為方便，應善修治常樂出家業，所舍居家不可得故；七者、以無所得而為方便，應善修治愛敬佛身業，諸相好因不可得故；八者、以無所得而為方便，應善修治開闡法教業，所分別法不可得故；九者、以無所得而為方便，應善修治破壞憍慢業，諸興盛法不可得故；十者、以無所得而為方便，應善修治常樂諦語業，一切語言不可得故。善現當知！諸菩薩摩訶薩住初地時，應善修治此十勝業，由斯初地速得圓滿。
復次，善現！諸菩薩摩訶薩住第二地時，應於八法修習思惟，令速圓滿。何等為八？一者、清凈尸羅；二者、知恩報恩；三者、住安忍力；四者、受勝歡喜；五者、不舍有情；六者、常起大悲；七者、於諸師長以敬信心諮承供養，如事諸佛；八者、勤求修習波羅蜜多。善現當知！諸菩薩摩訶薩住第二地時，於此八法應正思惟，應勤修學，令速圓滿。
復次，善現！諸菩薩摩訶薩住第三地時，應於五法精勤安住。何等為五？一者、勤求多聞，無厭足，於所聞法，不著文字；二者、以無染心常行法施，雖廣開化，而不自高；三者、為嚴凈土，種諸善根，雖用回向，而不自舉；四者、為化有情，雖不厭倦無邊生死，而不憍逸；五者、雖住慚愧，而無所執。善現當知！諸菩薩摩訶薩住第三地時，應常安住如是五法，無得蹔舍。
復次，善現！諸菩薩摩訶薩住第四地時，應於十法受持不舍。何等為十？一者、住阿練若常不舍離；二者、常樂少欲；三者、常樂憙足；四者、常不舍離杜多功德；五者、於諸學處常不棄舍；六者、於諸欲樂深生厭離；七者、常樂發起涅盤俱心；八者、於一切物常樂棄舍；九者、於一切時，心不沈沒；十者、於一切事，常無戀著。善現當知！諸菩薩摩訶薩住第四地時，於如是十法應受持不舍。
復次，善現！諸菩薩摩訶薩住第五地時，應遠離十法。何等為十？一者、應遠離居家；二者、應遠離苾芻尼；三者、應遠離家慳；四者、應遠離眾會忿諍；五者、應遠離自贊毀他；六者、應遠離十惡業道；七者、應遠離增上慢慠；八者、應遠離顛倒；九者、應遠離猶豫；十者、應遠離貪瞋癡。善現當知！諸菩薩摩訶薩住第五地時，於此十法常應遠離。
復次，善現！諸菩薩摩訶薩住第六地時，應圓滿六法，應遠離六法。云何名為圓滿六法？謂應圓滿布施等六波羅蜜多。云何名為遠離六法？謂應遠離六下劣心。何等為六？一者、應遠離聲聞心；二者、應遠離獨覺心；三者、應遠離熱惱心；四者、應遠離見乞者來，不喜愁惱心；五者、應遠離舍所有物，追戀憂悔心；六者、應遠離於來求者，方便矯亂心。善現當知！諸菩薩摩訶薩住第六地時，常應圓滿前說六法，及應遠離後說六法。
復次，善現！諸菩薩摩訶薩住第七地時，於二十法常應遠離，於二十法常應圓滿。云何名為於二十法常應遠離？一者、常應遠離我執乃至見者執；二者、常應遠離斷執；三者、常應遠離常執；四者、常應遠離相想執；五者、常應遠離見執；六者、常應遠離名色執；七者、常應遠離薀執；八者、常應遠離處執；九者、常應遠離界執；十者、常應遠離諦執；十一者、常應遠離緣起執；十二者、常應遠離住著三界執；十三者、常應遠離一切法執；十四者、常應遠離於一切法如理、不如理執；十五者、常應遠離依佛見執；十六者、常應遠離依法見執；十七者、常應遠離依僧見執；十八者、常應遠離依戒見執；十九者、常應遠離依空見執；二十者、常應遠離厭怖空性。云何名為於二十法常應圓滿？一者、常應圓滿通達空；二者、常應圓滿證無相；三者、常應圓滿知無愿；四者、常應圓滿三輪清凈；五者、常應圓滿悲愍有情，及於有情無所執著；六者、常應圓滿於一切法平等性見，及於此中無所執著；七者、常應圓滿於諸有情平等性見，及於此中無所執著；八者、常應圓滿於真理趣究竟通達，及於此中無所執著；九者、常應圓滿無生忍智；十者、常應圓滿說一切法一相理趣；十一者、常應圓滿滅除分別；十二者、常應圓滿遠離諸想；十三者、常應圓滿遠離諸見；十四者、常應圓滿遠離煩惱；十五者、常應圓滿善巧止觀；十六者、常應圓滿調伏心性；十七者、常應圓滿寂靜心性；十八者、常應圓滿無礙智性；十九者、常應圓滿無所愛染；二十者、常應圓滿隨心所欲往諸佛土，於佛眾會，自現其身。善現當知！諸菩薩摩訶薩住第七地時，於前二十法常應遠離，於後二十法常應圓滿。
復次，善現！諸菩薩摩訶薩住第八地時，於四種法常應圓滿。何等為四？一者、常應圓滿悟入一切有情心行；二者、常應圓滿游戲神通；三者、常應圓滿見諸佛土，如其所見，而自嚴凈種種佛土；四者、常應圓滿承事供養諸佛世尊，於如來身如實觀察。善現當知！諸菩薩摩訶薩住第八地時，於此四法常應圓滿。
復次，善現！諸菩薩摩訶薩住第九地時，於四種法常應圓滿。何等為四？一者、常應圓滿根勝劣智；二者、常應圓滿嚴凈佛土；三者、常應圓滿如幻等持，數入諸定；四者、常應圓滿隨諸有情善根應熟，故入諸有，自現化生。善現當知！諸菩薩摩訶薩住第九地時，於此四法常應圓滿。
復次，善現！諸菩薩摩訶薩住第十地時，於十二法常應圓滿。何等十二？一者、常應圓滿攝受無邊處所大愿，隨有所愿，皆令證得；二者、常應圓滿隨諸天、龍、藥叉、健達縛、阿素洛、揭路茶、緊捺洛、莫呼洛伽、人非人等異類音智；三者、常應圓滿無礙辯說；四者、常應圓滿入胎具足；五者、常應圓滿出生具足；六者、常應圓滿家族具足；七者、常應圓滿種姓具足；八者、常應圓滿眷屬具足；九者、常應圓滿生身具足；十者、常應圓滿出家具足；十一者、常應圓滿莊嚴菩提樹具足；十二者、常應圓滿一切功德成辦具足。善現當知！諸菩薩摩訶薩住第十地時，常應圓滿此十二法。善現當知！若菩薩摩訶薩住第十地已，於前所修諸地勝法皆得圓滿，與諸如來應言無異。
具壽善現白言：世尊！云何菩薩摩訶薩以無所得而為方便，應善修治凈勝意樂業？
佛告善現：若菩薩摩訶薩以一切智智相應作意，修集一切殊勝善根，是為菩薩摩訶薩以無所得而為方便，應善修治凈勝意樂業。
世尊！云何菩薩摩訶薩以無所得而為方便，應善修治一切有情平等心業？
善現！若菩薩摩訶薩以一切智智相應作意，引發慈悲喜舍四無量心，是為菩薩摩訶薩以無所得而為方便，應善修治一切有情平等心業。
世尊！云何菩薩摩訶薩以無所得而為方便，應善修治一切舍施業？
善現！若菩薩摩訶薩於諸有情無所分別而行布施，是為菩薩摩訶薩以無所得而為方便，應善修治一切舍施業。
世尊！云何菩薩摩訶薩以無所得而為方便，應善修治親近善友業？
善現！若菩薩摩訶薩見諸善友勸化有情，令其修習一切智智，即便親近恭敬供養，尊重贊嘆，諮受正法，晝夜承奉，無懈惓心，是為菩薩摩訶薩以無所得而為方便，應善修治親近善友業。
世尊！云何菩薩摩訶薩以無所得而為方便，應善修治勤求正法業？
善現！若菩薩摩訶薩以一切智智相應作意，勤求如來無上正法，不墮聲聞、獨覺等地，是為菩薩摩訶薩以無所得而為方便，應善修治勤求正法業。
世尊！云何菩薩摩訶薩以無所得而為方便，應善修治常樂出家業？
善現！若菩薩摩訶薩一切生處厭居家，諠雜迫迮，猶如牢獄，常欣佛法，清凈出家，寂靜無為，如空無礙，是為菩薩摩訶薩以無所得而為方便，應善修治常樂出家業。
世尊！云何菩薩摩訶薩以無所得而為方便，應善修治愛敬佛身業？
善現！若菩薩摩訶薩才一覩見佛形相已，乃至證得一切智智，終不舍於念佛作意，是為菩薩摩訶薩以無所得而為方便，應善修治愛敬佛身業。
世尊！云何菩薩摩訶薩以無所得而為方便，應善修治開闡法教業？
善現！若菩薩摩訶薩於佛在世及涅盤後，為諸有情開闡法教，初、中、後善文義巧妙，純一圓滿清白梵行，所謂契經、應頌、記別、諷頌、自說、本事、本生、緣起、譬喻、方廣、希法及與論議，是為菩薩摩訶薩以無所得而為方便，應善修治開闡法教業。
世尊！云何菩薩摩訶薩以無所得而為方便，應善修治破壞憍慢業？
善現！若菩薩摩訶薩常懷謙敬，伏憍慢心，由此不生下姓卑族，是為菩薩摩訶薩以無所得而為方便，應善修治破壞憍慢業。
世尊！云何菩薩摩訶薩以無所得而為方便，應善修治常樂諦語業？
善現！若菩薩摩訶薩稱知而說，言行相符，是為菩薩摩訶薩以無所得而為方便，應善修治常樂諦語業。善現當知！諸菩薩摩訶薩住初地時，應善修治此十勝業，令速圓滿。
世尊！云何菩薩摩訶薩清凈尸羅？
善現！若菩薩摩訶薩不起聲聞、獨覺等心及余破戒，障菩提法，是為菩薩摩訶薩清凈尸羅。
世尊！云何菩薩摩訶薩知恩報恩？
善現！若菩薩摩訶薩行諸菩薩殊勝行時，得他少恩尚能重報，況多恩惠而當不酬，是為菩薩摩訶薩知恩報恩。
世尊！云何菩薩摩訶薩住安忍力？
善現！若菩薩摩訶薩，一切有情設皆侵害，而能於彼無恚害心，是為菩薩摩訶薩住安忍力。
世尊！云何菩薩摩訶薩受勝歡喜？
善現！若菩薩摩訶薩見諸有情於三乘行已得成熟，深心歡喜，是為菩薩摩訶薩受勝歡喜。
世尊！云何菩薩摩訶薩不舍有情？
善現！若菩薩摩訶薩常普濟拔一切有情，令離苦難，是為菩薩摩訶薩不舍有情。
世尊！云何菩薩摩訶薩常起大悲？
善現！若菩薩摩訶薩行諸菩薩殊勝行時，常作是念：我為饒益一一有情，假使各如無量無數殑伽沙劫在大地獄，受諸重苦，或燒或煮，或斫或截，若刺若懸，若磨若搗，受如是等無量苦事，乃至令彼諸有情類乘如來乘而入圓寂，如是一切有情界盡，我大悲心常無懈廢。是為菩薩摩訶薩常起大悲。
世尊！云何菩薩摩訶薩於諸師長以敬信心諮承供養，如事諸佛？
善現！若菩薩摩訶薩為求無上正等菩提，恭順師長，無所顧戀，是為菩薩摩訶薩於諸師長以敬信心諮承供養，如事諸佛。
世尊！云何菩薩摩訶薩勤求修習波羅蜜多？
善現！若菩薩摩訶薩普於一切波羅蜜多，專心修學，不顧余事，為欲成熟一切有情，是為菩薩摩訶薩勤求修習波羅蜜多。善現當知！諸菩薩摩訶薩住第二地時，於此八法，應思應學，令速圓滿。
世尊！云何菩薩摩訶薩勤求多聞，無厭足，於所聞法，不著文字？
善現！若菩薩摩訶薩發勤精進，作是念言：若此佛土、若十方界，一切如來應正等覺所說正法，我當聽聞、受持、讀誦、修學究竟，令無所遺，而於其中，不著文字。是為菩薩摩訶薩勤求多聞，無厭足，於所聞法，不著文字。
世尊！云何菩薩摩訶薩以無染心常行法施，雖廣開化，而不自高？
善現！若菩薩摩訶薩為諸有情宣說正法，尚不自為持此善根回向菩提，況求余事。雖多化導，而不憍逸，是為菩薩摩訶薩以無染心常行法施，雖廣開化，而不自高。
世尊！云何菩薩摩訶薩為嚴凈土，種諸善根，雖用回向，而不自舉？
善現！若菩薩摩訶薩勇猛精進，修諸善根，為欲莊嚴諸佛凈國及為清凈自他心土，雖為是事，而不自高，是為菩薩摩訶薩為嚴凈土，種諸善根，雖用回向，而不自舉。
世尊！云何菩薩摩訶薩為化有情，雖不厭倦無邊生死，而不憍逸？
善現！若菩薩摩訶薩為欲成熟一切有情，種諸善根，嚴凈佛土，乃至未滿一切智智，未摠成就一切佛法，雖受無邊生死勤苦，而無厭倦，亦不自高，是為菩薩摩訶薩為化有情，雖不厭倦無邊生死，而不憍逸。
世尊！云何菩薩摩訶薩雖住慚愧，而無所執？
善現！若菩薩摩訶薩專求無上正等菩提，於諸聲聞、獨覺作意具慚愧故，終不蹔起，而於其中亦無所執，不生厭毀，是為菩薩摩訶薩雖住慚愧，而無所執。善現當知！諸菩薩摩訶薩住第三地時，應常安住如是五法，精勤修習，令速圓滿。
世尊！云何菩薩摩訶薩住阿練若常不舍離？
善現！若菩薩摩訶薩為求無上正等菩提，超諸聲聞、獨覺等地故，常不舍阿練若處，是為菩薩摩訶薩住阿練若常不舍離。
世尊！云何菩薩摩訶薩常樂少欲？
善現！若菩薩摩訶薩尚不自為希求無上正等菩提，況欲世間及二乘事，是為菩薩摩訶薩常樂少欲。
世尊！云何菩薩摩訶薩常樂憙足？
善現！若菩薩摩訶薩專求無上正等菩提故，於余事不生執著，是為菩薩摩訶薩常樂憙足。
世尊！云何菩薩摩訶薩常不舍離杜多功德？
善現！若菩薩摩訶薩常於深佛法起諦察法忍，是為菩薩摩訶薩常不舍離杜多功德。
世尊！云何菩薩摩訶薩於諸學處常不棄舍？
善現！若菩薩摩訶薩於所學戒堅守不移，而於其中能不取相，是為菩薩摩訶薩於諸學處常不棄舍。
世尊！云何菩薩摩訶薩於諸欲樂深生厭離？
善現！若菩薩摩訶薩於妙欲樂不起欲心，是為菩薩摩訶薩於諸欲樂深生厭離。
世尊！云何菩薩摩訶薩常樂發起涅盤俱心？
善現！若菩薩摩訶薩達一切法常無起作，是為菩薩摩訶薩常樂發起涅盤俱心。
世尊！云何菩薩摩訶薩於一切物常樂棄舍？
善現！若菩薩摩訶薩於內外法常不執取，是為菩薩摩訶薩於一切物常樂棄舍。
世尊！云何菩薩摩訶薩於一切時心不沈沒？
善現！若菩薩摩訶薩於諸識住心常不著，是為菩薩摩訶薩於一切時心不沈沒。
世尊！云何菩薩摩訶薩於一切事常無戀著？
善現！若菩薩摩訶薩於一切事無所思惟，是為菩薩摩訶薩於一切事常無戀著。
善現當知！諸菩薩摩訶薩住第四地時，於如是十法常應受持，無得暫舍。
世尊！云何菩薩摩訶薩應遠離居家？
善現！若菩薩摩訶薩志性好游諸佛國土，隨所生處，常樂出家，剃除須發，執持應器，被三法服，現作沙門，是為菩薩摩訶薩應遠離居家。
世尊！云何菩薩摩訶薩應遠離苾芻尼？
善現！若菩薩摩訶薩常應遠離諸苾芻尼，不與共居，如彈指頃，亦復於彼不起異心，是為菩薩摩訶薩應遠離苾芻尼。
世尊！云何菩薩摩訶薩應遠離家慳？
善現！若菩薩摩訶薩作是思惟：我應長夜利益安樂一切有情，今此有情，自由福力，感得如是好施主家，故我於中，不應慳嫉。既思惟已，遠離家慳，是為菩薩摩訶薩應遠離家慳。
世尊！云何菩薩摩訶薩應遠離眾會忿諍？
善現！若菩薩摩訶薩作是思惟：若處眾會，其中或有聲聞、獨覺，或說二乘相應法要，令我退失大菩提心，是故定應遠離眾會。復作是念：諸忿諍者，能使有情發起瞋害，造作種種惡不善業，尚違善趣，況大菩提，是故定應遠離忿諍。是為菩薩摩訶薩應遠離眾會忿諍。
世尊！云何菩薩摩訶薩應遠離自贊毀他？
善現！若菩薩摩訶薩於內外法都無所見，故應遠離自贊毀他，是為菩薩摩訶薩應遠離自贊毀他。
世尊！云何菩薩摩訶薩應遠離十惡業道？
善現！若菩薩摩訶薩作是思惟：如是十惡尚當能礙人天善趣，況於圣道及大菩提而不為障，故我於彼定應遠離。是為菩薩摩訶薩應遠離十惡業道。
世尊！云何菩薩摩訶薩應遠離增上慢慠？
善現！若菩薩摩訶薩都不見有內外諸法可能發起增上慢慠，是故定應遠離如是增上慢慠，是為菩薩摩訶薩應遠離增上慢慠。
世尊！云何菩薩摩訶薩應遠離顛倒？
善現！若菩薩摩訶薩觀顛倒事都不可得，是故定應遠離顛倒，是為菩薩摩訶薩應遠離顛倒。
世尊！云何菩薩摩訶薩應遠離猶豫？
善現！若菩薩摩訶薩觀猶豫事都不可得，是故定應遠離猶豫，是為菩薩摩訶薩應遠離猶豫。
世尊！云何菩薩摩訶薩應遠離貪瞋癡？
善現！若菩薩摩訶薩都不見有貪瞋癡事，故應遠離如是三毒，是為菩薩摩訶薩應遠離貪瞋癡。善現當知！諸菩薩摩訶薩住第五地時，於此十法常應遠離，不應習近。
世尊！云何菩薩摩訶薩應圓滿六波羅蜜多？
善現！若菩薩摩訶薩圓滿六種波羅蜜多，超諸聲聞、獨覺等地。又住此六波羅蜜多三乘圣眾能度五種所知彼岸。何等為五？一者、過去；二者、未來；三者、現在；四者、無為；五者、不可說。是故菩薩定應圓滿布施等六波羅蜜多，是為菩薩摩訶薩應圓滿六波羅蜜多。
世尊！云何菩薩摩訶薩應遠離聲聞心？
善現！若菩薩摩訶薩作如是念：聲聞乘心非證無上菩提之道，故應遠離。所以者何？厭生死故。是為菩薩摩訶薩應遠離聲聞心。
世尊！云何菩薩摩訶薩應遠離獨覺心？
善現！若菩薩摩訶薩作如是念：獨覺乘心非證無上菩提之道，故應遠離。所以者何？樂涅盤故。是為菩薩摩訶薩應遠離獨覺心。
世尊！云何菩薩摩訶薩應遠離熱惱心？
善現！若菩薩摩訶薩作如是念：怖畏生死熱惱之心，非證無上菩提之道，故應遠離。所以者何？畏生死故。是為菩薩摩訶薩應遠離熱惱心。
世尊！云何菩薩摩訶薩應遠離見乞者來不喜愁惱心？
善現！若菩薩摩訶薩作如是念：此不喜愁惱心非證無上菩提之道，故應遠離。所以者何？違慈悲故。是為菩薩摩訶薩應遠離見乞者來不喜愁惱心。
世尊！云何菩薩摩訶薩應遠離舍所有物，追戀憂悔心？
善現！若菩薩摩訶薩作如是念：此追悔心非證無上菩提之道，故應遠離。所以者何？違本愿故。謂我先發菩提心時，作是愿言：諸我所有，施來求者，隨欲不空。云何今時施已追悔？是為菩薩摩訶薩應遠離舍所有物，追戀憂悔心。
世尊！云何菩薩摩訶薩應遠離於來求者方便矯亂心？
善現！若菩薩摩訶薩作如是念：此矯亂心非證無上菩提之道，故應遠離。所以者何？違本誓故。謂我先發菩提心時，作是誓言：凡我所有，施來求者，隨欲不空。云何今時而矯亂彼？是為菩薩摩訶薩應遠離於來求者方便矯亂心。善現當知！諸菩薩摩訶薩住第六地時，應常圓滿前說六法，及應遠離後說六法，而於其中無所執取。
