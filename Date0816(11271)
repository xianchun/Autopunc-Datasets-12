禪師名慶諸，廬陵新淦陳氏子也。生而神俊，標致閑暇。年十三，獨游南昌，愛西山，往游覽忘返。沙門紹鑾與語，奇之，謂人曰：此兒自奮如此，他日未易量也。容納之，諸事之，十年如一日，乃剃發，詣嵩岳受具。
時洛下毘尼之學盛，諸睨視講席，良久而去。有勸之者，諸不答。聞湘中有南宗法道，往造大溈。時佑禪師席下萬指，諸愿籍名，役作勤勞杵臼間甚久。佑見之簸處曰：檀信物，不可拋撒。
曰：不敢。
佑俯拾得一粒，曰：此非拋撒者耶？諸擬對之。
佑曰：勿輕此一粒，百千粒從此粒生。
曰：即如是，此粒從何生乎？佑為大笑。
明日，陞座曰：大眾！米有蟲。然諸疑終不決。
至道吾智禪師所依止，問曰：和尚百年後，有人問極則事，如何向伊道？
智喚沙彌，沙彌至，智曰：添凈缾水著。卻問諸曰：汝適何所問？諸理前語，智即起去，諸於是悟其旨，時方為二夏僧，去隱於瀏陽之陶家坊，人無知者。
有僧自洞山來，諸問：價公比有何言句？
曰：洞山曰：初秋夏末，直須向萬里無寸草處去。然對之者多不契。
諸曰：何不道出門便是草？
洞山旋聞其語，驚曰：瀏陽乃有古佛耶！自是，僧多往依之，乃住成法席，號霜華山。
山去道吾密邇，智公將化，以諸為正傳，棄其眾從諸，諸迎居正寢，智行必掖，坐必侍。智歿時，眾已輻湊如云。謂眾曰：一代時教，整理時人手腳，凡有其由，皆落在今時，直至法身非身，名為極致。而我輩沙門全無肯路，若分即差，不分即坐著泥水，但由心意，妄說見聞。
僧問：如何是西來意？
曰：空中一片石。僧禮拜。
曰：會麼？
曰：不會。
諸曰：賴汝不會，汝若會，打破汝頭。
諸坐室中，僧窗外問：咫尺之間，為什麼不見師顏？
諸曰：我道徧界不曾藏。
僧至雪峰，舉似存禪師而曰：石霜意旨如何？
存公曰：什麼處不是石霜？
後傳此語至諸，諸笑曰：老漢有什麼死急！
諸不出霜華二十年，學者刻意師慕，至堂中，有不臥屹然枯株者，天下謂之枯木眾。唐僖宗聞其名，遣使齎賜紫伽梨，諸不受。
光啟四年戊申二月二十日己亥，安坐而化，閱世八十有二，坐五十有九夏。葬全身於寺之西北隅，謚普會，塔曰無相。有得法上首兩人：龍湖聞禪師、九峰乾禪師。
禪師名普聞，唐僖宗太子，生而吉祥，眉目風骨，清真如畫，不茹葷。僖宗鍾愛之，然以其無經世意，百計陶寫之，終不回。聞霜華之風，夢寐想見。
中和元年，天下大亂，僖宗幸蜀，親王宗室皆逃亡，不相保守。聞斷發逸游，人無知者。造石霜，諸與語，嘆異曰：汝乘愿力而來，乃生帝王家，脫身從我，火中芙蓉也。
聞夜入室，懇曰：祖師別傳事，肯以相付乎？
諸曰：勿謗祖師。
曰：天下宗旨盛大，豈妄為之耶？
諸曰：是實事。
曰：師意如何？
諸曰：待案山點頭，即向汝說破。
聞俯而惟曰：大奇！汗下再拜，即日辭去。
至邵武城外，見山郁然深秀，問父老：彼有居者否？
曰：有一苦行隱其中。
聞撥草，望煙起處獨進。苦行見至，欣然讓其廬曰：上人當興此。長揖而去，不知所之。聞飯木實，飲谷而住十余年。
一日，有老人來拜謁，聞曰：丈夫家何許至此？何求？
老人曰：我家此山，有求於師，然我非人，龍也，以疲墮，行雨不職，上天有罰當死，賴道力可脫。
聞曰：汝得罪上帝，我何能致力？雖然，汝當易形來。
俄失老人所在，視座榻旁，有小蛇尺許，延緣入袖中屈蟠。暮夜，風雷挾坐榻，電砰雨射，山岳為搖振，而聞危坐不傾，達旦晴霽，垂袖，蛇墮地而去。
頃有老人至，泣淚曰：自非大士之力，為血腥穢此山矣，念何以報厚德？即穴巖下為泉，曰：他日眾多，無水何以成叢林？此泉所以延師也。泉今為湖，在半山，號龍湖。
邦人聞其事，富者施財，貧者施力，翕然而成樓觀，游僧至如歸。
湖之側，有神極靈，禍福此邦，民俗畏敬之，四時以牲饗祭。聞杖策至廟，與之約曰：能食素，持不殺戒，乃可為鄰。不然，道不同不相為謀，何山不可居乎？
是夕，邦之父老夢神告語曰：聞禪師為我受戒，我不復血食，祭我當如比丘，飯足矣。自是，神顯異迹，護持此山。
聞將化，令擊鐘集眾，跏趺而坐，說偈：
我逃世難來出家，宗師指示個歇處。
住山聚眾三十年，對人不欲輕分付。
今日分明說似君，我斂目時齊聽取。
於是斂目安坐，寂然良久，撼之，已化矣。塔于本山，謚圓覺禪師。史不書名，但書僖宗二子：建王宸、益王陞。然亦失其母氏位及薨年月，傳不書聞受業受具所，讀偈曰：我逃世難來出家。疑石霜亦其落發師歟。
禪師名道虔，劉氏福州侯官人也。容姿開豁明濟，氣壓叢林。至霜華，諸禪師見之，謂人曰：此道人，從上宗門爪牙也。
諸歿時，虔作侍者，眾請堂中第一座嗣諸住持，方議次，虔犯眾曰：未可！須明先師意旨乃可耳。
眾曰：先師何意？
虔曰：只如道古廟香鑪、一條白練，如何會？
第一座曰：是明一色邊事。
虔曰：果不會先師意。
於是第一座者起，炷香誓曰：我若會先師意，香煙滅則我脫去，不然，煙滅不能脫。言卒而脫去。
虔拊其背曰：坐脫立亡不無首座，會先師意即未也。廬于普會塔之旁，三年而去。
經行於末山之下，住崇福寺，僧問：無間中人行什麼行？
曰：畜生行。
曰：畜生復行什麼行？
曰：無間行。
曰：此猶是長生路上人。
曰：汝須知有不共命者。
曰：不共什麼命？
曰：長生氣不常。復曰：大眾還得命麼？欲知命，流泉是命，湛寂是身。千波競起是文殊境界，一亘晴空是普賢床榻。其次，借一句子是指月，於中事是話月，從上宗門中事，如節度使符信。且如諸先德未建許多名目指陳已前，諸人約什麼體格商量？這不假三寸，試話會看；不假耳根，試采聽看；不假兩眼，試辨白看。所以道：聲前拋不出，句後不藏形。盡乾坤都來是汝當人個自體，向什麼處安眼耳鼻舌？莫向意根下圖度作解，盡未來際亦未有休歇分。所以古人道：擬將心意學玄宗，大似西行卻向東。
先是，馬大師歿於豫章開元寺，門弟子懷海、智藏輩葬舍利於海昏石門，海亦廬塔十余年。乃沿馮川上車輪峰，逢司馬頭陀，勸海留止，因不復還石門。虔自九峰往游焉，遂成法席，為泐潭第一世，繼海遺蹤也。
吳順義初，告眾，安坐而化，塔于寺之西，號圓寂，謚大覺禪師。得法上首殷禪師。
禪師名無殷，生吳氏，福州人也。七齡，雪峰存禪師見之，愛其純粹，化其親，令出家。年二十，乃剃落受具。辭，游方至九峰，虔公問：汝遠來何所見？當由何路出生死？
對曰：重昏廓辟，盲者自盲。
虔笑，以手揮之曰：佛法不如是。
殷不懌，請曰：豈無方便？
曰：汝問我。
殷理前語問之曰：奴見婢殷懃。
殷於是依止十余年，虔移居石門亦從之。及虔歿去，游廬陵，至永新，見東南山奇勝，乃尋水而往，有故寺基。蓋文德中，異僧達奚道場，遂定居，學者云集。
唐後主聞其名，詔至金陵，問佛法大意。久之，有旨延居楊州祥光寺，懇辭歸西山。詔住翠巖，又住上藍寺，賜號澄源禪師。
建隆元年庚申二月，示有微疾。三月二日，令侍者開方丈，集大眾曰：後來學者未識禾山，即今識取。於是泊然而化，閱世七十，坐夏五十。謚法性禪師，塔曰妙相。
贊曰：石霜言：徧界不曾藏。而其子聞公臨化曰：今日分明說似君，我斂目時齊聽取。九峰言：盡乾坤是汝當人自體，何處安眼耳鼻舌？而其子殷公臨化曰：後來學者未識禾山，即今識取。予觀其父子兄弟語言行履，如形著影出，聲呼谷應。而近世禪者尚佇思，可悲憐也！