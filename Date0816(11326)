惟大雄之闡教也，以清凈為宗，慈悲救世，解煩惱之苦縛，啟方便之化門。安住雪山，始階於西域；飛行漢殿，遂通於東旦。彼土得道，何可勝言？此方承流，於是乎在。雖陰魔時有於侮伐，或示神通，而帝釋常加於護持，無虧實相。自法眼受記，毱多印心，佛衣不傳。逮六祖而頓悟，牛頭析派，續千燈而罔窮。繇茲惠炬益繁，法云滋蔭。旁行梵學，轉譯華音，叩寂禪關，指迷覺路。了達者至乎離妄，超登者于以忘筌，為無所不通之明，處不可思議之首。
歷代圣帝明王，且有為之信向者矣！我大祖之乘籙也，正法延乎住世；我太宗之握紀也，妙供滿乎諸天。真宗皇帝密契菩提之心，深研善逝之旨，能仁之化，一雨溥沾，外護之恩，一富壽之民，居常奉調御之本。丕冒基構，雖祗席於蘿圖，受律齋壇，靡恃貴而驕矜，頗澡心於恬曠。竭積順之素志，趨求福之本因，灑六根之情塵，別三乘之歸趣，蹟其祖錄，廣彼宗風，采開士之迅機，集叢林之雅對，粗裨於理，咸屬之篇。嘗貢紺編，來聞扆坐，且有勤請，求錫於文。朕既喜乃誠，重違其意，載念縛伽之旨，諒有庇於生靈，近戚之家，又不嬰於我慢，良亦可尚，因賜之題，豈徒然哉！亦王者溥濟萬物之源也。其錄三十卷。時景佑三年四月日賜序。