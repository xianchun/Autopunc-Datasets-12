闻如是：
一时佛在罗阅祇耆阇崛山中，与六万比丘俱。
菩萨七万三千人，一一尊复各从十方佛刹来到是间悉得陀邻尼法，其欲无所挂碍、其心所念羞惭，多所忍而行从是而得成。其心如金刚，无能断截者，诸佛法一切习、诸佛法欲具足。其意所作而欲甚尊，其意不离菩萨心，令他人亦尔。施与伏意而不乱，所爱而无所惜；其净戒庄严，饰身、口、意；其忍辱柔软，是则为力、是则僧那；阿僧祇劫忆那术百千所作，精进而不懈怠；禅惟务三昧三摩越，其心知他人意，以是自娱乐；其慧功德无所不解。其心譬若须弥，无能譬者。其心如地、水、火、风，亦无所爱、亦无所憎，常有慈心。其身光明无所挂碍。其哀是行，为一切人而作伤心。已法等心，已是为乐，其护者不堕一道。有利、无利，若誉、若谤，若有名、无名，若苦、若乐，过世间之所有法，一切诸会不已为会。却诸外道，降伏众魔。是者难值，若优昙钵花时时可得。一切人而无倩者而为作倩，故名曰厚，其厚者乃致至泥洹。已无极上僧那僧涅，已深法猛若如师子；已怛萨阿竭印而印之，所受决而无所碍。其作如所言，已谛法而审。其光明照于日月，十方莫不闻名者。一切诸佛无不救护，不令离法，悉皆守名深法灭，不断三宝。其心功德通无央数刹土，其心净洁，习其处而往还，到佛所无所失。常教道一切人，已入般若波罗蜜沤和拘舍罗，则是头随人心所喜以法教照，各令得所索。知诸人相，所行随所乐喜，不失其意。而作医王之德，疗于老、病、死。已供养过去无央数佛，其功德而致相诸种好。已过空、无相、无愿之法，诸法无所有，如幻野马、如梦、如水中影、山中之响。悉知一切之音声，通入诸法，各各能答。已成持诸所欲，以智慧晓了道事。已稍近尊十种力，肉眼、慧眼、道眼、法眼、佛眼过度众冥，尽入诸功德行、晓知菩萨之藏。其闻是法不复转移，便得相印三昧、金刚行三昧、其法在所作三昧、宝明持三昧、不舍一切人三昧。悉知一切心三昧已，得佛智慧。如佛所作为一切作本，已具足诸好。
有菩萨名曰乐作、复有菩萨名曰乐等有、复有菩萨名曰宝手、复有菩萨名曰明华、复有菩萨名曰宝炎、复有菩萨名曰喜见、复有菩萨名曰意喜、复有菩萨名曰喜以眼见、复有菩萨名曰持地、复有菩萨名曰欢喜作、复有菩萨名曰大处废、复有菩萨名曰大利、复有菩萨名曰辟魔、复有菩萨名曰意乐香、复有菩萨名曰人中之天、复有菩萨名曰谛愿、复有菩萨名曰等视、复有菩萨名曰尽见等不等、复有菩萨名曰执御、复有菩萨名曰一切无倩而作倩之厚、复有菩萨名曰弥勒、复有菩萨名曰雨音、复有菩萨名曰两若山半、复有菩萨名曰两山鼎、复有菩萨名曰慈行、复有菩萨名曰光英、复有菩萨名曰光声阳、复有菩萨名曰镫明王、复有菩萨名曰如当眼所见、复有菩萨名曰光等知、复有菩萨名曰尊官、复有菩萨名曰天官、复有菩萨名曰天眼、复有菩萨名曰视处悉吉、复有菩萨名曰快臂、复有菩萨名曰谛议意、复有菩萨名曰安处意、复有菩萨名曰安处度、复有菩萨名曰无所动而度、复有菩萨名曰金刚行度、复有菩萨名曰三世行度、复有菩萨名曰谛如事不异、复有菩萨名曰持严欲好、复有菩萨名曰不尽欲、复有菩萨名曰不稽留欲、复有菩萨名曰意音、复有菩萨名曰净音、复有菩萨名曰饱满一切音、复有菩萨名曰文殊尸利，如是等菩萨，会者七万三千人。
于三千大千刹土释梵护持世者、一一豪尊诸天、龙、阅叉、犍陀罗、阿须伦、迦留罗、真陀罗、摩睺勒、人非人尽来会，悉欲闻佛所说经。
提无离菩萨从坐起，整衣服，叉手长跪而赞叹佛说：俗者不及道之明，为世间而作本，已过度于众冥，今自归度于世者。
以布施总持十种力，已自伏意并化余人，是则为度一切莫不供事者，今自归于三界无能与等者。
以相无所不饶益，其光赤色若于金，其音中和，色甚殊好，无能与等者，今自归莫不供事者。
以度而度、以降伏众外道，其智甚尊，在于众黠之上，莫能有转动者，尽知一切之行，其功德甚尊，今自归无极之大哀。
诸所欲于欲无所得，众魔已索，莫能当者。
其净戒无所不安，于诸天一切则为天中天，其意无所复着，今自归莫能当者。
其闻德莫不欢喜；形像若宝，其见者无不爱乐。于施与已，离淫、怒、痴，今自归其德若天无所不覆。以四谛过于四窦，以无眼者悉得视占，所说法无涯底，于三世行为一切作本，今自归其足而有轮。
其身者为诸天一切人之所供事，无男、无女，皆得而依。众魔而不敢当，则是天上、天下之所特尊。
以众谛政法持于一切，其心等慈，无所不遍。为一切作导，其法而等住，今已自归其德无及者。
其音柔软清净，其闻者莫不悦心。其声如梵，无所不至。一切诸音皆悉具足，今自归于尊谛。
已度空、无相、无愿，其智甚深不可得。根已入众脱，是为功德，今自归已得脱者。
悉知因缘而所生有之功德，其见无内、无外，用等故其知所说别于如作，今已自归过度诸所可见。
亦无所从来、无所从去，视诸法悉脱，若幻野马，今自归于法功德。
所生无所，生俱无生；其有已灭，无有尽时。所住如法、如怛萨所入。
审如所说若法，如怛萨无所动转。其德若大山、身者若金刚，今自归安则若山。
身、心、意而适等，其名流于三世，莫不闻者。一切所问皆能报答，惟不以烦而肯说者。
愿欲所问，赞叹佛已，傥肯说者而欲问之。
佛言：在所问。
提无离言：何谓菩萨以法自在说而庄饰身？何谓菩萨快深法无所不入？何谓菩萨知一切人心？何谓菩萨随所喜而化？何谓菩萨心行而入？何谓菩萨知因缘有所作？何谓菩萨而施与、为庄严持戒、忍辱、精进、一心、智慧？何谓菩萨得在梵天？何谓菩萨其智甚尊？何谓菩萨而常得胜？何谓菩萨从是得度？何谓菩萨于声闻、辟支佛、一切人而示现法不入其中？何谓菩萨离于生死而不泥洹？何谓菩萨知一切人界不离法身？何谓菩萨不离本，于离本而示现？何谓菩萨而得尊贵，其福若帑藏？何谓菩萨随欲而得入道？何谓菩萨尽知诸法？何谓菩萨所作常安谛？何谓菩萨于世间而行无所著？何谓菩萨而自在法端正，莫能当者？何谓菩萨常不离佛？何谓菩萨安谛而学？何谓菩萨意与法无所取、无所舍？何谓菩萨而护一切？何谓菩萨至法轮转？何谓菩萨乃至阿惟颜？
佛言：善哉，善哉。提无离！菩萨所问乃尔，令一切得所。其在会者，若当来悉为作导，是摩诃衍而得久住。
佛言：谛听谛听，今我所说。
则言：愿乐欲闻。
佛言：菩萨用四事而自在。何谓四？其光明为一切无所挂碍；所有名宝，其有索者不为爱惜；若明经者说法而不中断，于边劝助；若有倩令说法而不以难，承怛萨阿竭不可议踊跃而说之，于菩萨事无所悕望，以法而施与。是名曰四事。
复有四事深入诸法，其慧所作不离功德。何谓四？于十二因缘而真知之；如自惜身，亦惜于人与身无异；于生死亦不念有所从来、有所从去；一切诸法以空现空。是为四事。
复有四事悉知一切人心、其功德增减。何谓四事？以入法身而无瑕秽；诸种好悉以现；以四事而观；其心无破坏便得三昧。是为四事。
复有四事随一切所行而教化之。何谓四事？其慧而等；悉化一切人；观知诸法；其心已净洁，悉净一切人心。是为四事。
复有四事知一切人心化之所行。何谓四事？其智无所不入；其慧无所挂碍；其心无有二；睡卧诸盖已不复着。是为四事。
复有四事所作罪福不忘。何谓四事？一切无所断；亦无所著；而知因缘，所作随其示现，以法持法；亦不念有我、亦不念有人，随是教者不失道法。是为四事。
复有四事以布施而庄严。何谓四事？以相庄严；随人所喜示现其好；其色甚尊好；所作而不可尽。是为四事。
复有四事用净戒而为庄严：便为遮迦越罗，不忘菩萨心；得作释提桓因，以菩萨心而自庄严；而作梵天，其心以菩萨而为庄严；离一切恶道，但生天上世间作人，以菩萨心而为庄严。是为四事。
复有四事忍辱庄严。何谓四事？其音如梵，声闻者各得所；其声软好，譬如迦陵；一切莫不爱乐；常于功德而坚固。是为四事。
复有四事以精进庄严。何谓四事？其身若金刚，诸邪不能得其便；为一切而作厚；所作事具足办而不中悔，学问无厌极；其心所求而悉具足。是为四事。
复有四事以禅自庄严。何谓四事？所作不抵突、而不调戏、不为弊恶、自知而无异意，是为四事。
复有四事以智慧而庄严。何谓四事？不自念有我、亦不念有人，亦不念有寿、亦不念有命，亦不着、亦不断；所作甚尊；一切所有无所不入；一切诸法无所复畏。是为四事。
复有四事其慧自致梵天。何谓四事？以空慈念一切、教一切人而以加哀、总揽诸法而已护故、等于一切亦不舍佛，是为四事。
复有四事不离于智。何谓四事？以四禅而住，不动转于菩萨；以四事三昧三摩越，用沤和拘舍罗故不生无色中；自在心所说不离法；遍至十方尽见诸佛。是为四事。
复有四事而自在。何谓四事？于内而自灭，于外亦自灭；悉晓了诸法如幻；以慧为力；不自贡高而得度。是为四事。
复有四事深入慧。何谓四事？知欲而不断欲，不中道取证；知生死，以沤和拘舍罗而在中；所见悉知其政道、非政道，亦不舍所见；知无黠而亲近十二因缘。是为四事。
复有四事于罗汉、辟支佛、一切人以法而示现，不于中有所悕望。何谓四事？视诸三昧知若如幻、晓了诸法而严饰、以旬自娱乐所作审谛、其心自知譬若如幻，是为四事。
复有四事离生死亦不般泥洹。何谓四事？念诸佛故、其心而等哀、用沤和拘舍罗故、不忘本发心之愿，是为四事。
复有四事而知一切人不离于法身。何谓四事？视一切人皆自然、诸人入法身亦自然；知一切人而自然；人自然、慧自然而不疑；人自然、泥洹自然而得忍。是为四事。
复有四事亦不离本，于无本而见。何谓四事？常念泥洹，欲具足佛法，其意而遍知；以身现遮迦越罗、梵、释，于其中现功德，令会者因是法；以身现不肖，令劣者得作功德；其有所求者则施与以身，于尊贵现于极豪而往率化。是为四事。
复有四事持想入无想。何谓四事？生死无常，其心净；从本已苦，今已慧得；视一切诸法无我；泥洹寂。是为四事。
复有四事离诸见法。何谓四事？清净、于慧眼无所不见、佛眼者悉在前立、已度诸法印阿惟颜，是为四事。
复有四事自在决诸疑。何谓四事？所欲无覆蔽、入诸谛慧、无所不覆、不离诸陀邻尼，是为四事。
复有四事而随习俗无所著。何谓四事？尽知世事；便能度一切人；已离憎爱；以净于本，无所沾污。是为四事。
复有四事而住法。何谓四事？其心自在、其慧亦自在、其智亦自在、沤和拘舍罗而自在，是为四事。
复有四事。何谓四事？不离怛萨阿竭、为一切赞叹佛形容、教照人令发心为菩萨、常念于佛，是为四事。
复有四事寂而知诸法。何谓四事？以道尽知俗事；一切晓了诸慧；于所闻无有疑而得法忍；不念有是、无是，不随俗人有所作为。是为四事。
复有四事而为师无所贪。何谓四事？为一切人作因缘、其心质朴而无谀谄、舍身之安而忧他人、所求慧不用身故但为一切，是为四事。
复有四事为一切作护。何谓四事？自舍身而忧他人、悉舍诸乐以法自乐、所闻不以为解、以法而自长养，是为四事。
复有四事当成轮转。何谓四事？逮得陀邻尼、逮得自恣所欲；而无尽灭；自入其心，于内晓了诸法；尽解他人。是为四事。
复有四事乃至阿惟颜。何谓四事？已度于生死，不离于菩萨；便得无所从生法乐忍故，受生死用不离法故；已得阿惟致印；已今得怛萨阿竭印，今到十道地，以到十道地，从次第悉晓了。是为四事。
佛说菩萨四事经时，三千大千刹土六反震动，其光明无所不明。诸天飞在其上，以亿百千种妓乐而娱乐供养佛，雨于天华，皆言：善哉，善哉。佛从无数劫所行今皆闻之。其在会者、其闻是法，从本已作功德。闻已，便讽、诵、持，复为一切人广说，其心未曾忘，菩萨如是辈人所作亦当如佛。吾等已得是利。所以者何？逮闻是法。
尔时，诸天及人八万四千皆发阿耨多罗三耶三菩提心，万二千菩萨皆得无所从生法乐忍。
提无离菩萨问佛：从怛萨阿竭般泥洹已后，其有闻是经者，讽、诵、赞、供事，当得几法功德？
佛言：当得八法功德：其信无有异于菩萨而坚住；其身施人，于功德而令增益于一切人，其心无所恨；住于无极大哀，教照一切；以法故学问不厌足，若海不厌众流；欲护诸法；以法功德而自长养，虽身而死后还倍好；入诸福功德，具足本愿，为诸佛所拥护；降伏众魔，以离恐惧。菩萨以是八事，佛般泥洹已后便逮得功德法。
尔时，三千大千刹土地为六反震动，悉平如掌，诸山陵、海水、陂渠、沟坑悉见如地，其在水中谓为如故。以百岁枯木诸树皆生若干种叶，其叶者在佛方面皆倾枝向之；其余好树亦复如是。地为生莲华，大如车轮，其色无数，其光明悉开辟三千大千之刹土。从下视上了无所见，但闻妓乐，其音甚好。尔时，从冰山、香山，其香到是，无所不遍。其华从是山出乃来雨佛上，遍其地，没人踝。佛所坐树其树亦出华，亦闻妓乐音若如天乐。其佛上便有三十万里珍宝华盖而覆盖座，盖间而有珍宝铃周匝其边，悉皆垂珠，从其垂珠间其音声悉遍三千大千之刹土。
舍利弗前长跪问佛：是何本之瑞应乃有是现？
佛谓舍利弗：有王名曰伅真陀罗，从名香山与诸伅真陀罗无央数千、与犍陀罗无央数千、与诸天无央数千而俱来。
说是瑞应，言适未竟，便见伅真陀罗与八万四千伎人俱来，及无央数人。其华从上堕，譬若天雨从上悉下。与诸俱来者头面着地为佛作礼，绕佛三匝皆在前住。
伅真陀罗王便以手持琉璃之琴。所以者何？是本之愿。面面各四万二千伎乐，伅真陀罗在其中央，同时鼓琴，其声悉遍三千大千之刹土。诸欲天子所有伎乐，应时其音不与是声而等。所以者何？其音悉覆，即令不如。诸欲天子、诸色天子皆悉到佛所。
鼓是音时，三千大千之刹土应时诸树、名大山、冰山、王摩诃目邻皆悉摇，譬若如舞，一切低昂皆向佛，譬若如人之作礼。比丘、比丘尼、优婆塞、优婆夷，诸一一尊比丘及新发意菩萨，其在会者诸天、龙、鬼、神，一切自于坐皆踊跃，峨其身而欲起舞。
提无离菩萨问：尊声闻已离诸欲，悉得八惟务禅，尽见四谛。何缘复舞？
诸尊声闻答言：吾等不得自在，用是琴声，于坐不能忍其音、亦不能制其心令坚住。
提无离菩萨问摩诃迦叶言：仁者年尊而知厌足，自守如戒，为诸天及人之所敬爱。云何不能自制身舞，若如小儿？
摩诃迦叶言：譬若随蓝风一起时，诸树、名大树而不能自制。所以者何？其身不堪伅真陀罗王琴声，譬若如随蓝风起时，以是故，吾等而不能自制。今乃知上人之所作，其功德不可当。诸声闻之所有，今悉为是音而覆蔽。
提无离菩萨复谓摩诃迦叶：观诸阿惟越致所作为，闻是琴声而无动者，其有智人闻是奈何，而不发阿耨多罗三藐三菩提心？诸声闻之所有威神之力皆悉为琴声而所覆蔽，是音不能动摇诸摩诃衍。伅真陀罗王所有伎乐、八万四千音声皆悉佛威神之所接，亦伅真陀罗本愿福之所致。
诸所音乐声莫不闻其声，皆言：诸法等而悉脱，下、中、上悉净，而亦空，无有异。一切诸人计无有人已，过去、当来、今现在亦尔，但闻其音，了无所有。其法者，一切人声亦复如是。一切刹等，刹所已故等，而无刹故。
其明无所有，等而称其刹者，无有生者、亦无长大者。是故，空无有识而自然，诸所有无所有是自然。
亦不可得外行、亦不可得内行。其慧而本异法，而字法亦无所有，其名亦尔。
其知名色无所有，其行无著已，过去安无有极。
已从闻法本，尽坏无所有，亦无所至、亦无所住。
其所计但有字，但字尽知字法而等不校别。
心所持等持故，无所有，其本转而不相知。心所思亦无所生，其知是慧便入法。
其根根已等断，前与后法这等，其知等于三世，其慧便入无央数。
凡人为色名之所系，是者凡之所作，从本至本、从生至老无有已，已知因缘不复灭。
其言有我、有人，是与本而反。
我所住等无所住、诸法亦无所住，其知住无所住，是为欢喜闻信。
譬若雨而有电，是上之自然。一切诸法我，故曰自然。
我与人自然空，已知是者便入陀邻尼印，诸所脱门户而悉知。
相等相故。
无有相法者、无有空故。无悕望用字故，故与法别，便有上、中、下。其字者不自知而别用，不可见故，其心已本来故，而有本者续故。已知诸法无所有，已为断本际故。
已断本际，为一切而有行；已知本际等，是则为慈哀。
已净于慈，便等于苦、乐，亦不喜、亦不忧，所已者是为上人。已入本故，法学者寂而寂，若说、若不说，无所增减法者，所以故寂而无悕望。
空中之声而不可获，但可闻，无所说，若所说、若所闻皆不诚。
闻是音时，八千菩萨悉得无所从生法乐忍。
提无离菩萨问佛：是叹声从所出？
佛语：若问伅真陀罗王，悉自为若说之。
应时受言，便问伅真陀罗：是叹声所从出？则答言：从一切人声从彼出。
复问：一切人声从所出？
从空出。
提无离菩萨则言：伅真陀罗！一切人声不从意出？
伅真陀罗复问提无离菩萨：是声当从身出？为从心出？
提无离言：亦不从身出，亦不从心出。何以故？其身不常住故。譬若草不常生、若墙壁不常而住，会有僻时。其心无有形，亦不可见、亦不可闻、亦不可听，譬若如幻。
伅真陀罗复问提无离：若无有身、无心，是声何从得出？
则答言：一切从念自然而有声。如仁说声从念便有，今我叹声因空而出。所已故？诸声不离空故。
伅真陀罗则言：如仁欲知声者，皆因空自然有声。但闻音而不可见，即时灭。其灭者亦空，故曰自然。诸法所以等者，如空等故。其有所说、无所说亦等。所以者？空等故。一切诸法但可闻，不可见。其所闻法，于闻不见其法。如法声不见，是声亦于法不现。诸法不可觉，所以闻者，已沤和拘舍罗故而可闻，则亦无所闻。已沤和拘舍罗知，便于法无所悕望。无所悕望者，是固要是固力，不复羸便坚强，无有能断。无有能断者，无有生；无有生者，无所属；无所属者，便已轻；已轻者，便净洁；已净者，便无垢。已无法，甚明、甚朗。甚明者是心本，心本者为过；其过者知过已，已过者便无有想。已过诸想，其处转上。转上者是菩萨忍，已得忍者无所不忍，亦忍空、亦忍人。何以故？空亦不离人。何所是空？人则空，忍于无想、忍于有想。所以故？想者自然而无想，亦忍无愿、亦忍有愿。所以故？其愿想自然，无有愿本。诸法泥洹，亦复忍于生死。所以故？生死者譬若如梦。菩萨得忍者不疑有无，持一计而尽知一切人。用得忍故，知一切诸法亦无所至、亦无所来，知诸法悉住。已住于法者，知一切人亦住。已入是法者，是为无所从生法乐忍，但有音声。其法忍者，亦无所语、无可说，其本者亦复不可说。佛者甚尊，不可说法而令人得了。
提无离菩萨白佛：快哉，伅真陀罗所说微妙，晓了知深法而得忍，能有一一尊所有所入忍而甚深问佛。是王所作功德已更几佛？其所欲自恣乃尔。
佛语提无离菩萨：可知洹河边沙，一沙为一佛土，尽索满中星宿，是数可知。伅真陀罗所供事佛其数不可计。
提无离菩萨问伅真陀罗：所供事佛甚多乃尔，合会功德甚大巍巍，何缘不疾成佛？
伅真陀罗则言：菩萨用十事无有厌足。何谓为十？供事怛萨阿竭而无厌足、所作功德亦无厌足、学问法亦不厌足、四禅五旬知亦不厌足、视诸法亦不厌足、欲广说法亦不厌足、欲教一切人亦不厌足、常欲护法亦不厌足、欲具足诸波罗蜜亦不厌足、欲感动化道劝助亦不厌足，是菩萨十不厌足。
伅真陀罗问佛：闻菩萨摩诃萨有三昧，名曰宝如来，其得是三昧者，悉具足诸宝，其问者所说法而自在。
佛言：谛听所说。
伅真陀罗言：受教，惟愿闻之。
佛言：菩萨不尽佛、及法、比丘僧，用是三事发心便有八十法宝。
何谓八十？其心不忘萨芸若，是则为宝；其心不舍信，是则为宝；其心习诸功德不懈，是则为宝；其心坚其愿不舍，是则为宝；其心所有施与无所爱惜而复增益，是则为宝；其心所作但念菩萨，是则为宝；其心庄严身，不犯身三事，是则为宝；其心净者，其语无恶，是则为宝；其心庄严，心不念恶，是则为宝；其心已戒，庄严加身，不欲、不念人恶，是则为宝；其心无所挂碍，等一切人，是则为宝；其心已忍辱为庄严，忍一切诸恶，是则为宝；其心不爱惜身、寿命，用菩萨故，是则为宝；其心无所憎、爱，亦不摇动，是则为宝；其心坚固精进而不懈怠，是则为宝；其心所作皆欲成，是则为宝；其心所念意行直，所作不忘欲具足菩萨事，是则为宝；其心禅三昧三摩越，已发是，所作便自在，是则为宝；其心求法欲合会诸智，是则为宝；其心所闻法而习诵便有精进，是则为宝；其心所说法无所悕望，度诸求故，是则为宝；其心于法无有虚饰，是则为宝；其心念正道，所作如事，是则为宝；其心所闻、所作如所闻用审故，是则为宝；其心具足智慧已，不随他人教，是则为宝；其心已无极慈而自护，是则为宝；其心为无极哀，谓等一切故，是则为宝；其心无极护已法自娱乐，是则为宝；其心已无极等观视诸法，是则为宝；其心于生死不以为勤苦，已入功德故，是则为宝；其心欲教一切人，多念于人不自念，是则为宝；其心不乏已法分与人，令得而学，是则为宝；其心以大智无所不晓，有神足无所不感动，是则为宝；其心而亲近迦罗蜜，无所闻而学问，是则为宝；其心远离恶师而习功德，是则为宝；其心等一切，因是习，无有二心，是则为宝；其心知生死是则为病，便入一切人意，是则为宝；其心为一切作药而愈诸病，是则为宝；其心不轻易无智者，用法尊故，是则为宝；其心不自贡高而忍一切，是则为宝；其心不谀谄，是则为宝；其心所闻法不忘，于法住故，是则为宝；其心尽护诸法，用念报诸佛恩故，是则为宝；其心欲报恩，用坚固厚故，是则为宝；其心若有侵者而不念报，是则为宝；其心乐于山间，欲守法净故，是则为宝；其心常欲舍家，欲作沙门至于正道故，是则为宝；其心于道而自趣足，自制而护恶，是则为宝；其心知足，令人各欢喜，是则为宝；其心于世事知足者，是为不厌足于法，是则为宝；其心自护，不与众闹从事，是则为宝；其心不厌足诸功德，用诸相具诸种好，是则为宝；其心不厌足于智慧，欲决一切人疑故，是则为宝；其心常念佛，不离佛故，是则为宝；其心常念法，所说不离法故，是则为宝；其心常念僧，便至阿惟越致僧故，是则为宝；其心常念戒，不动离菩萨，是则为宝；其心常念施，不贪身故，是则为宝；其心常念天上，便入一生补处，是则为宝；其心尽知本，索晓诸所有，是则为宝；其心知法，不坏法身故，是则为宝；其心所作知如事，尽知一切人之所语，是则为宝；其心知自在，饱满一切人，是则为宝；其心得陀邻尼，所闻法无所忘，是则为宝；其心知本法，诸所有自然悉晓了，是则为宝；其心护慧，知其识如幻，是则为宝；其心学审谛，从是而得脱，不坏所作，是则为宝；其心护法，欲知人自然，是则为宝；其心知无常苦，生死于三界无所著，是则为宝；其心视诸法无有我，用无人故，是则为宝；其心入泥洹，从本本寂复寂，是则为宝；其心知空、无相、无愿，已度于脱近泥洹门，是则为宝；其心无有生，无有生、无所坏、无所灭，其脱是者得忍，是则为宝；其心知若幻、如梦、如野马、如山中响、如水中影已，坚固无所悕望，是则为宝；其心喜知十二因缘已，去着断之事，是则为宝；其心所见悉晓，而不求、不堕二，是则为宝；其心不入二事，以一事悉知法，是则为宝；其心具足诸行而不转还，度于诸色名，是则为宝；其心稍近，已具法故，是则为宝；其心合聚三十七品，用度诸法故，是则为宝。
佛语伅真陀罗：已习是八十事而具足，便得宝如来三昧。已逮是三昧者，于道宝、于欲宝无所住。
何谓欲宝？何谓道宝？欲宝者，诸天及人，人中之尊、释、梵、四天王、遮迦越罗。若尊者诸侯，其一一豪姓者于天上、天下各自有尊，已得者则不如骄。自于是中悦心，为菩萨而欲得之，是名曰欲宝。
道宝者，以法度俗。何所法而度俗者？则道法。何以故？欲之所作皆因慧，慧者则象道之法。譬如众流皆归于大海、须弥者诸山中尊、月者众星中大明、日者明于众冥、若师子诸兽中之猛、如王于众而为上、如释于忉利而为尊、梵者于众梵而独高，以是慧尊于诸法，故曰智慧王。所以其欲度者，因是而得度，用安隐道故。若冥持炬火而得明，其作甚猛，降伏众魔。作医王，调和诸药；作师，晓知诸事。若持弓弭，箭在所射，其箭无所不入。若力士持兵有所击，应时无有全命者；持是智慧击于愚冥，无有不尽者。所以者何？用去垢故。其心而等无有异，亦不与人有所诤、亦无有能害者，与人无有恨、所作有究竟故。其慧而忠质故，能有所成作至诚，是为止意；一切平等，是为断因缘；是神足合会诸功德，是则为根；所作在后，是则为力；于无智而为智，是则为觉；视人道径者，是则为道。
已寂而寂、向观而观，于冥欲作明，冥去是则为明。是明之自然故、无有垢故、能净余脱于欲故，能脱余欲。不可见，已度诸界故，无有诸界。内已寂已，过诸空，用入空故。已离诸所见，是则无想；无所求寂，是则无愿想。已度三界，已相无有相是为相，其相与空等故。所以者何？以无求故，是则为布施；已度是我所、非我所，无希望，是则为戒；我无所住，是则为忍；无所持、无所舍，是则为精进；无所增、减，是则为禅；不可知处所，是则为慧。其所入一切皆慧之所入，与沤和拘舍罗而相得故。譬若如梦，已无我为庄严，所作皆功德，已离无所住。
佛语伅真陀罗：是则慧宝，菩萨已具足是者，便逮宝如来三昧。譬若大海悉含受众流及宝，其名宝悉从中生。若菩萨得是三昧者，便含受一切人，是为合集诸法故。是者众宝之明、是者众宝之本，以是故，三宝众不知尽。
提无离菩萨问佛：伅真陀罗王已逮得是三昧不？
佛言：自从伅真陀罗而问，为而发遣。
提无离则问：仁者已得是三昧？
伅真陀罗报言：是三昧不作是住念：当得我者、不得我者。是三昧无有能得者。是三昧亦无有色，而不可知，痛、痒、思想、生死、识亦不可知。是三昧不可已色见、亦不可听闻，亦无所生相、亦无所尽相、亦无所有相而可相相，相亦不可观、亦不可视。其言我能视、我能观，不为三昧。何以故？有因缘想故。三昧者无有因缘想，三昧者等诸法故。已等诸法，我亦如是，一切人等人。何以故？等一切空故，三昧者空相。一切人无有想，无有想是三昧相；一切人无有愿，无有愿是三昧相；一切人悉净，悉净是三昧相；一切人无有我，无有我是三昧相。亦不可得身、亦不可得细滑、亦不可得心，其有说我知法、我见法，是皆不可得。所以故？不可从悕望得。
提无离菩萨白佛：见伅真陀罗所被、服从、婇女及妓乐，谓已淫妷，不知所入法甚深微妙，所说自恣如法。
佛言：菩萨已入深慧，晓了沤和拘舍罗，其道地如是无所不作。伅真陀罗所持琴而鼓之，其音莫不而闻，故七十亿真陀罗、三十亿犍陀罗、自随者八万四千夫人，悉发阿耨多罗三藐三菩提心。菩萨以是慧沤和拘舍罗便致名及美，人而在尊位，用不可数人，故为作本。如人作火不益薪，知令灭不久；菩萨而独住者，不能为人作本。以与人共，乃能益人。其欲作大火者，当益其薪，故能大明；菩萨以人为薪，乃能成大之光明。
佛言：菩萨所受，人多各各得本。
提无离问佛：伅真陀罗何以故能持伎乐音而令人发阿耨多罗三藐三菩提心？
佛言：伅真陀罗犍陀罗者悉乐于伎乐，便以伎乐而乐之，各得欢喜。知得欢喜，便令闻佛音、闻法音、闻僧音，赞叹菩萨快、其德极尊，当以心习萨芸若。但闻布施、持戒、忍辱、精进、一心、智慧音，慈哀护等，意止、意断，神足、根、力、觉、道，向观禅惟务三昧三摩越，皆闻是音。无常、苦、无我、寂，亦复闻是音。空、无想、不愿，无生、无所生、无生死，亦闻是音。复闻菩萨藏陀邻尼、金刚行三昧、净水诸法王印海印三昧、入一切诸法自恣诸法三昧、庄严三昧、宝如来三昧、宝自然三昧、知禅三昧、欢喜三昧、令地悉作莲华三昧、莲华尊三昧、无所不遍入三昧、法池三昧、其意差特三昧、大电明三昧、师子明三昧、日明三昧、无央数因三昧、已入本三昧、金刚署三昧、金刚幢幡三昧、若金刚三昧、金刚济三昧、如地三昧、若须弥三昧、若须弥住三昧、明华三昧、其心自恣三昧、知一切人三昧、一切所行其地因是三昧、甚深全三昧、无央数说法三昧、开冥三昧、知一切人心行三昧、所乐三昧、生旬三昧、降伏魔三昧、现诸色三昧、各入其音三昧、悉知一切人身三昧、法行三昧、慧地首三昧、地首三昧、见谛所有三昧、解诸缚三昧、悉入诸因缘三昧。
佛言：其伅真陀罗妓乐音声如是，用是音故，令人发菩萨心，是者其德甚厚。
佛说伅真陀罗功德，尔时其在会者，衣裓上皆化自有华，皆起持是华散伅真陀罗上。则时伅真陀罗以右肩悉受华，其华不堕地，便持是华供养散佛上。其华于佛上便化作珍宝华盖，覆蔽千佛刹。其华盖者，一一处悬亿百千珠宝，其一珠光明出亿百光明。一一明者有一莲华，其色若干，其香甚香。其一一莲华上有坐佛如释迦文，皆言：善哉，善哉。仁者伅真陀罗所化人甚多，皆发阿耨多罗三藐三菩提心。是菩萨之所作已度界，己界亦现，过于生死，复见如故，住于泥洹三界而行，用一切人故。
伅真陀罗念诸坐佛，欲持宝华盖遍覆其上，应时坐三昧，其三昧名严盖。则时诸坐佛上皆有华盖，及诸菩萨、比丘僧其会者各各有华盖，以手拥盖抵。诸菩萨、比丘僧会者皆持华盖供养上诸佛。
伅真陀罗复念欲请佛，及诸化佛、及菩萨、比丘僧到香山自是其所居处欲令宫室及诸天、鬼神一切闻说法时皆得安隐，令悉见供养佛，可已为本，因是便可得福。
伅真陀罗便从坐起已，头面着地，为佛作礼，白佛：惟怛萨阿竭及菩萨、诸比丘僧到香山就其请处，欲以饭食供养七日，令一切人得增益功德。
佛即时默声，已受请故。
伅真陀罗则时欢喜，使已所从中宫八万四千人皆鼓琴作伎乐供养佛，作礼而去。还归香山，庄严宫舍纵广三万里，令受佛及俱来者。其地墙壁绀琉璃色，以天金分布其间，无央数宝以杂厕其中。悉具诸床座，其足者悉名宝，以天缯为綩綖。为佛作座而高二千三百里，相持珍宝而庄严之，周匝栏楯皆以众宝、皆悬缯幡盖，烧名殊香。上有帐幔悉覆其上，以天华散遍其地，近佛座处而有四树皆宝。
伅真陀罗自呼官属及中宫，便言：佛者难值，譬若华优昙钵。今已得之，当好供养。各弃谀谄、嫉妒及贪，其乱者当正心，当至心供事。皆当具华名殊绝好，当以奉上名香及栴檀，于香山而熏之。今所当事是一切之尊，所作妓乐调和其音当令悲好。其伅真陀罗所乐者，当作是供人中之人。华盖、缯幡及天衣，殊好软者其色无数，当用是而奉上。佛者难值，其供事佛者，后生天上作四天释梵，其作是者便至此得。其色端正，命则长寿，所生甚尊，便得自在，其貌无辈所闻则得，其供佛者便得此德。若天上世间，常得安隐，其欲得是身常得休息，是皆供佛所致。其欲得辟支佛、声闻、菩萨道，为作是者便能降伏众魔。
伅真陀罗为诸官属中宫说是，受其教，具诸华香、调作百味之食。便住香山之南，与诸妓乐俱，皆令而作，鼓诸琴瑟：所作已办，愿及用时。其音皆雅悦心，一切欲令安隐，莫不欢喜。其貌常净，笑对一切。其尊无盖，诸天、阿须伦莫不供事。惟愿用时屈神到是。
总持十种力，其力常胜，莫能当者，降伏外道，益于一切。其意已净，弃于众垢。惟愿用时，劳于尊神。
其身不受一切之尘，其功德不可胜数，其意甚尊无有极。所生甚豪，行步莫能与及逮之者。三道之恶已永无有，所行无行，已悉舍行，其有见者莫不欢乐。
其明过于日月星辰，及释梵之明而不敢当。其明过于三界之上，其明见者，若在冥中见于灯火，莫不欢喜。诸所有明皆悉为蔽，其明无所不明。诸天、龙所有妓乐不从其乐，而可得脱。日益垢浊，其闻佛音莫不得脱，其垢便除。十方诸医不能除人心之垢，佛则是医。所语闻者，心垢则除，便得安隐。佛者实尊，尊中之尊，莫能与等者。所语悉净，无有异，诸所有恶莫不为伏。惟愿用时，劳其尊神。
本已布施而行，今已住于布施，当以法而施与。本已行净戒，自致得安隐，伏意而忍辱得成。惟愿用时，劳于尊神。
住于精进，已禅旬而自娱乐。其心意已住，以智慧光明而见，心常而欢悦。惟愿用时，劳屈尊神。
其心慈哀等于一切，已受过诸限。其功德过于梵已，佛故而得住。惟愿用时，劳屈尊神。
则时佛告诸比丘僧：各令护钵，当就其请，尽七日及护寺者。
提无离菩萨自念：欲作交露车，纵广四百里，其中悉有莲华，欲令佛及诸菩萨、比丘僧各各坐一一莲华之上到香山。则时三昧，应时便有如所念，白佛：今有交露车，愿就之。
佛便坐莲华上，其座高四丈九尺。诸菩萨及比丘僧各各坐莲华之上如所言。所以者何？惟加哀我。
各坐已竟，则时以右手自以神足而擎举之。诸欲天子、诸色天子见提无离菩萨所作威神变化乃尔，各以其妓乐、华香而供养，随到香山。
伅真陀罗遥见佛在交露中坐来，见已便令八万四千真陀罗、揵陀罗皆持华香而鼓琴瑟，作其唱乐而趣前迎佛，便相将入宫。到其处所，佛就其座，诸菩萨、比丘僧各各悉坐。
伅真陀罗语释梵四天王：今具已办，各各布之。中宫一切各持饮食而悉供养。饮食已竟，行澡水讫，伅真陀罗以机坐佛前，听佛说经。
佛语提无离菩萨：菩萨奉行檀波罗蜜凡有三十二事清净行之。何谓三十二事？一者、菩萨布施欲求佛，发心为本；二者、菩萨布施，当离罗汉、辟支佛道；三者、菩萨布施，念欲度脱十方人民；四者、菩萨布施与人，心不悔；五者、菩萨布施与人，视之如佛；六者、菩萨布施与人，心无悭贪；七者、菩萨布施与人，心不乱，欢喜与之；八者、菩萨布施与人，手自斟酌；九者、菩萨布施与人，意广不殆；十者、菩萨布施与人，不求欲有所生；十一者、菩萨布施与人，不从中有所悕望；十二者、菩萨布施与人，不有所置，随佛经教；十三者、菩萨布施与人，乐佛经故；十四者、菩萨布施与人，欲求佛道故；十五者、菩萨布施与人，不自贡高；十六者、菩萨布施与人，欲劝勉教人故；十七者、菩萨布施与人，欲度脱人民；十八者、菩萨布施与人，欲持经法教人民故；十九者、菩萨布施与人，随佛教故；二十者、菩萨布施与人，欲降伏魔官属故；二十一者、菩萨布施与人，欲求成就得佛故；二十二者、菩萨布施与人，欲求为人中雄猛故；二十三者、菩萨布施与人，欲闭塞饿鬼道故；二十四者、菩萨布施与人，欲使后世习布施故；二十五者、菩萨布施与人，后世欲得豪贵富乐故；二十六者、菩萨布施与人，世世得菩萨道故；二十七者、菩萨布施与人，常欲与善师相随故；二十八者、菩萨布施与人，欲使世世和颜向十方人故；二十九者、菩萨布施与人，欲成佛道之本故；三十者、菩萨布施与人，欲反成就菩萨故；三十一者、菩萨布施与人，欲得三十二相、八十种好故；三十二者、菩萨布施与人，欲成境界庄严、欲向佛入诸经法故。是为菩萨清净布施三十二事，菩萨行檀波罗蜜如是。
菩萨清净行尸波罗蜜凡有三十二事。何谓三十二？一者、菩萨身所行常清净，是为持戒；二者、菩萨离悭贪、瞋恚、愚痴，口所言净洁，是为持戒；三者、菩萨心作明慧，不欺于佛，是为持戒；四者、菩萨不随外道奉行十事，是为持戒；五者、菩萨生天上世间常不离佛道，是为持戒；六者、菩萨离罗汉、辟支佛，心去调戏，是为持戒；七者、菩萨远离谀谄，入佛智慧，是为持戒；八者、菩萨多学，智慧心为第一，是为持戒；九者、菩萨极大慈哀向于十方，是为持戒；十者、菩萨遍护十方人悉具足，是为持戒；十一者、菩萨未尝犯禁，离于惭愧，是为持戒；十二者、菩萨不毁缺，所行身常畏慎，是为持戒；十三者、菩萨不中道犯行、违戾本心，是为持戒；十四者、菩萨自守，不犯众恶，是为持戒；十五者、菩萨随明人之教度脱恶道，是为持戒；十六者、菩萨持戒生天之本，是为持戒；十七者、菩萨悉欲具足随佛智慧，是为持戒；十八者、菩萨常坚持戒，不犯佛教，是为持戒；十九者、菩萨不自贡高、轻侮他人，常自制止，是为持戒；二十者、菩萨能自制心，不随爱欲，是为持戒；二十一者、菩萨持戒不失得佛诸经，是为持戒；二十二者、菩萨持戒有信，劝助乐，不欺，是为持戒；二十三者、菩萨不犯悭贪，是为持戒；二十四者、菩萨持戒坚住随法教化，是为持戒；二十五者、菩萨弃捐财富，常欲作沙门，是为持戒；二十六者、菩萨习乐于空闲之处，乐于经法，是为持戒；二十七者、菩萨不贪饮食、衣被，欲入道故，是为持戒；二十八者、菩萨断截诸恶，成诸功德，是为持戒；二十九者、菩萨暴露专精，远离姓族，守功行德，是为持戒；三十者、菩萨入深法行，无所附着，是为持戒；三十一者、菩萨随次第法行十二因缘，是为持戒；三十二者、菩萨不随诸外道，远离四颠倒，是为持戒。是为菩萨清净持戒三十二事，菩萨行尸波罗蜜如是。
菩萨清净行羼提波罗蜜凡有三十二事。何谓三十二事？一者、菩萨不贪身，是为忍辱；二者、菩萨不惜寿命，是为忍辱；三者、菩萨不持瞋恚意向人，是为忍辱；四者、菩萨人有骂詈、毁辱悉受，是为忍辱；五者、菩萨若见疲病羸劣，当哀伤之，是为忍辱；六者、菩萨不轻易无教之人，是为忍辱；七者、菩萨虽自豪尊，为人所易，是为忍辱；八者、菩萨为人所剥割，不瞋、不怨，是为忍辱；九者、菩萨无瞋恚、恨意于人，是为忍辱；十者、菩萨为人所败，令就小道，心不回转，是为忍辱；十一者、菩萨乐信佛道，其心不懈，是为忍辱；十二者、菩萨心不动乱，清净而住，是为忍辱；十三者、菩萨未尝持瞋恚向人，是为忍辱；十四者、菩萨护他人心，令不得起，是为忍辱；十五者、菩萨常以柔软之心向人，是为忍辱；十六者、菩萨常持慈哀之心向人，是为忍辱；十七者、菩萨不恃自贡高之心向人，是为忍辱；十八者、菩萨为十方天下人下屈，是为忍辱；十九者、菩萨不持忿行向人，是为忍辱；二十者、菩萨自守，无所犯负，是为忍辱；二十一者、菩萨常自制心，令意不起，是为忍辱；二十二者、菩萨自有过失能自悔责，是为忍辱；二十三者、菩萨不持他人长短，是为忍辱；二十四者、菩萨常乐念佛道，是为忍辱；二十五者、菩萨常乐解于经法，是为忍辱；二十六者、菩萨常爱乐十方人民，是为忍辱；二十七者、菩萨常欲施与十方人民，是为忍辱；二十八者、菩萨常持和心向人，是为忍辱；二十九者、菩萨常喜劳来于人，是为忍辱；三十者、菩萨常随经法，不中断绝，是为忍辱；三十一者、菩萨闻有三治，不恐、不怖，是为忍辱；三十二者、菩萨无所从生乐喜智慧，是为忍辱。是为菩萨清净忍辱三十二事，菩萨行羼提波罗蜜如是。
菩萨清净行精进波罗蜜凡有三十二事。何谓三十二事？一者、不断佛道，是为精进；二者、不断经法，是为精进；三者、不断比丘僧，是为精进；四者、度不可计人，是为精进；五者、受不可复计死生，心不殆，是为精进；六者、当供养无央数佛，无厌极，是为精进；七者、当作不可复计功德，是为精进；八者、当学不可复计经卷，是为精进；九者、悉当教十方天下人，是为精进；十者、成就十方天下人皆使得佛道，是为精进；十一者、当为十方天下人，给所当得悉当从与之，是为精进；十二者、自身所有好物持施与人，是为精进；十三者、诸禁戒悉当护持，是为精进；十四者、忍辱之力悉当柔弱，是为精进；十五者、诸禅三昧悉当具足，是为精进；十六者、诸智慧悉令具足，是为精进；十七者、诸佛境界所行功德自庄严作佛时境界，是为精进；十八者、欲求极大力，是为精进；十九者、悉降诸魔及官属，是为精进；二十者、持佛经法，悉降伏余外道，是为精进；二十一者、十种力、四无所畏、诸佛经法悉欲得具足，是为精进；二十二者、庄严身、口、心，是为精进；二十三者、未尝懈怠休倦，是为精进；二十四者、所作为事悉当究竟，是为精进；二十五者、心常当猛健，是为精进；二十六者、悉弃捐诸爱欲，是为精进；二十七者、诸未度者悉当度之，诸未闻经者悉当使闻之，诸未般泥洹者皆令当得般泥洹，是为精进；二十八者、一一相者辄有百福功德，悉当具足，是为精进；二十九者、诸佛经法悉当护之，是为精进；三十者、不可复计诸佛境界我悉当知，是为精进；三十一者、世世常当见无央数佛，是为精进；三十二者、远离从精进出生、远离身心无形，亦无所住、亦无所出、亦无所入、亦无所生，是为无所生，乐住是。为菩萨清净行精进波罗蜜如是。
菩萨清净行禅波罗蜜凡有三十二事。何谓三十二事？一者、所念无所犯，是为净；二者、所持不缺，是为净；三者、所分别不忘，是为净；四者、去离调戏，是为净；五者、自守知足，是为净；六者、心不邪念，是为净；七者、劝人作功德，持用索佛，是为净；八者、不犯六事，是为净；九者、适无所著，是为净；十者、自观内外，是为净；十一者、悉具五旬，是为净；十二者、心常柔软，是为净；十三者、不著于身，是为净；十四者、内行定，是为净；十五者、向入佛道，是为净；十六者、远离于恶人，是为净；十七者、智慧明所入，是为净；十八者、悉入所因功德，是为净；十九者、悉令经法本乐，是为净；二十者、随次第入行，是为净；二十一者、智慧恩不转，是为净；二十二者、沤和拘舍罗所成就，是为净；二十三者、悉欲具足佛事，是为净；二十四者、悉哀苦人，是为净；二十五者、不与罗汉、辟支佛从事，是为净；二十六者、稍稍乐入深智慧具足，是为净，二十七者、所作功德不厌，是为净；二十八者、一切人本无有，人信是事，是为净；二十九者、悉得佛三昧不乱，是为净；三十者、悉入十方天下人所念事悉见，是为净；三十一者、悉知十方天人身事，是为净；三十二者、譬如医王悉愈人病，菩萨持经法悉愈十方天下人生、死、老、病，是为净。菩萨行禅波罗蜜清净如是。
菩萨行般若波罗蜜凡有三十二事。何谓三十二事？一者、欲得佛诸经法无厌时，是为高明；二者、随次念诸经法，是为高明；三者、智慧解黠，是为高明；四者、所因法不灭智慧，是为高明；五者、入黠守解五阴，是为高明；六者、以黠慧承经法解于本端，是为高明；七者、阿伊檀拘舍罗持智慧解，是为高明；八者、十二因缘拘舍罗稍稍觉知，是为高明；九者、四谛拘舍罗悉知是灭，是为高明；十者、稍稍入慧拘舍罗制，不随泥洹，是为高明；十一者、内观皆悉晓知，是为高明；十二者、故受化生死当悉晓知，是为高明；十三者、诸经法无所从生悉当晓知，是为高明；十四者、一切人本端无、形本自净，随世间习俗而入度十方人，是为高明；十五者、一切法为一法耳，本端者泥洹也，是为高明；十六者、一切境界为一境界耳，何以故？本自空故，是为高明；十七者、一切佛为一佛耳，何以故？法身所入不可计故，是为高明；十八者、一切事不悉见说，何以故？各各有字，拘舍罗悉当知，是为高明；十九者、无所挂碍护智慧，不可计十方天下人来问悉能报，是为高明；二十者、悉得诸经法未尝有忘，用得陀邻尼故，是为高明；二十一者、悉觉诸魔事，觉者当即远离，是为高明；二十二者、一切法如幻，譬如人假着笼躯，须臾脱去，一切无所有亦如是，是为高明；二十三者、如梦中所见、及水中影、深山音响，一切法皆如是，是为高明；二十四者、一切法皆空，本无所从来故，是为高明；二十五者、十方天下人心所念，智慧悉至、悉知其本，是为高明；二十六者、持沤和拘舍罗威神之力入泥洹，后复来出现生死，是为高明；二十七者、空、无想、无愿，一切法随教，悉见度脱，是为高明；二十八者、本端定无定、无所见，一切法悉了其本，何以故？一切法无所持、无所著，是为高明；二十九者、悉得明，无有痴冥，悉得智慧光焰，为十方天下人说经法，悉度脱，是为高明；三十者、一切生死本无所从来、去亦无所至，悉晓知，随习俗入而为十方人说法，更生、更死示现如是，是为高明；三十一者、四事不护，智慧悉至，遍皆悉知，是为高明；三十二者、为十方人说经法，从次第随人所喜乐为说之，当自制心、自护智慧，悉具足成就，诸佛悉遥见是高才，为菩萨持佛威神、为悉拥护。是般若波罗蜜三十二事清净如是。
菩萨沤和拘舍罗所行有三十二事。何谓三十二事？一者、教十方天下人自护身；二者、福多者亦不于中住、福少者亦不于中住；三者、教十方天下人民索菩萨道者、当教不索菩萨道者不教，悉视如师无异；四者、常欲多珍宝财物施与众人；五者、常乐求罗耶多教于人；六者、示现母人身欲多教母人；七者、示现年少教化小儿；八者、示现若干种人，用哀世间人故；九者、世间有狂乱者，亦现狂身安隐度之；十者、若有乱心烦愦，随其烦愦为说经道；十一者、随十方人所喜持法往度之；十二者、持禁戒百岁、若千岁，若有人所欲喜舍戒往教度之；十三者、随人所好喜被服、诸音伎乐持施与之人得，莫不欢喜，因持经法往教之；十四者、头陀、沙门各异志行，随其法行往教之；十五者、尼揵波和及余外道，随其种类而入教之，引着佛道中；十六者、于诸淫女人中示现端正化淫女人独尊，悉教诸淫女人令不淫，及复化作男子稍稍内佛道中；十七者、若大会作诸音乐，时有观者听音乐之声一切人大欢喜，持诸音乐声说经法，其有闻者莫不得度；十八者、世间工师伎道化身，悉入其中教化令为佛道；十九者、示现般遮旬世间有贫穷羸劣者，指示地中伏藏财物施与贫穷人，竟为说经法，皆令发意；二十者、世间有死丧号哭愁毒者，亦复化现威神，亦复愁毒化教愁毒人令为经道；二十一者、世间亡财物，菩萨化示伏藏财物，教令为道；二十二者、若有侯王、若有傍臣、若有迦罗越，傥有无子愁毒者，便化入腹中作子，各为父母家室，说经令得度脱；二十三者、于贾人中最尊贵，中道资粮乏绝，便现威神，给与伴人浆水、饮食令饱满，以为说经道；二十四者、若有人堕地生盲，若百人、若千人、若万人，亦复持威神现盲人悉复给示，与衣被、饮食所当得，悉使盲人得眼视，莫不欢喜，如是稍稍为说经法，皆使发意求佛道；二十五者、于大城中，若有见囚徒拘系牢狱，亦复化现作囚徒，亦复各各在其中持威神之力，悉使系者得洗沐、衣被、饮食，悉为说经，皆令发意索佛；二十六者、若有死罪将诣城外，菩萨便持威神之力，随其人数以化人补其处，将人持去，其人得脱，大欢大喜，便饮食令饱与衣被，为说经道，其人得脱喜乐，皆发意求佛道；二十七者、若有斗诤变讼，若诤钱财、若诤田宅，菩萨于中央两分和解，若有不足，持钱财义为和解，给足与却，后为说经道，令发意索佛道；二十八者、沤和拘舍罗，菩萨常端正示现于人作丑恶；二十九者、现身作可怜沙门教人，转复作白衣行教人；三十者、菩萨行沤和拘舍罗，远离在外余道，随其被服言语于其众中诽谤佛、诽谤法、诽谤比丘僧，稍稍持经法，教化引着佛道中；三十一者、稍稍教人般泥洹亦复随之，般泥洹即复化出异方现；三十二者、行沤和拘舍罗，菩萨自在所喜而化现，若化出作罗汉、若复化出作辟支佛、若复现作菩萨、若复化现作佛。是为沤和拘舍罗三十二事清净如是。
佛说般若波罗蜜时，伅真陀罗及眷属，及诸天、龙、阅叉、犍陀罗，九万三千人悉发阿耨多罗三藐三菩提心，与佛俱来者八千菩萨悉得无所从生法乐忍。
伅真陀罗王得明慧三昧，闻佛所说，欢喜踊跃，则以天缯贡上于佛，是间不能平其价数。则时伅真陀罗宫室八千人，以千叶华盖以贡上佛，佛以威神令华盖悉在虚空，置佛头上合为一华盖，纵广四千里。伅真陀罗子及诸夫人见是威神变化，悉发阿耨多罗三藐三菩提心，皆对佛：惟怛萨阿竭教照吾等，令成阿耨多罗三藐三菩提。
作是言时，佛则离地百四十丈坐于虚空，从身放光明照三千大千之刹土。伅真陀罗摩休勒、诸所有眷属、及诸欲天子、诸色天子所有唱伎乐不鼓而自鸣，于香华之山诸华果树悉作琴声，其音甚好。
佛举身毛，一一毛皆放光明有莲华，一一莲华有菩萨坐，皆有三十二相。用佛威神故，诸伎乐声但闻说经，皆作难经之音如人所疑诸莲华上坐菩萨皆发遣难经之问，决诸狐疑。
诸音而作声：云何发菩萨心行而不忘，自致坐于佛树？
菩萨报言：其心欢，于一切便有无极大慈，以是之故不忘。
其音复作问：其意云何？所因云何？云何已无极大慈而生？
菩萨报言：其意不谄，所因如慧，无极大慈者致于泥洹。
其音复问：所施与，云何已与？云何从而不悔所作？云何不求有所生？云何作菩萨愿？
菩萨报言：所有物而不爱惜，既与便无有悔意。常念菩萨道故，不求有所生处。
其音复问：所作净戒，云何于戒而不自贡高？云何教失戒者？何从自致至摩诃衍？
菩萨报言：其有善心便有净戒。知一切法空，故不贡高。作无极大慈故，能教失戒者。
其音复问：若有骂詈、挝捶、欲杀者，当云何有忍辱？其意云何不起而有悦？
菩萨报言：当念：我作佛时，为一切人作医王，其病者我当愈之。以是故能忍辱。其有骂詈、挝捶、欲杀者，其意不起而有悦。
其音复问：精进云何而有究？云何不殆成菩萨行？
菩萨报言：精进者，用法故、欲护一切故而有究，晓了空事故不殆。
诸音复问：其意当云何而令备足其心如深入？云何于禅而自知无所希望？
菩萨报言：其心不迷，故能备足；其心不谄，故如深入；用沤和拘舍罗，故能禅。以是故，无所希望。
诸音复问：云何得智慧所见而直行？云何具法慧业？当云何而决疑？
菩萨报言：喜学问者增于智慧，晓知十二因缘，故能直行。喜以法施与，故决诸疑，晓知其本。
诸音复问：云何而多智，能自致是以闻？云何而教人而自致得尊？
菩萨报言：常谦损故多智，所闻如作乃能致是，以法施无所悕望故能至尊。
诸音复问：其慈者，而云何乃至无极之大哀？云何具护等？云何得至梵天？
菩萨报言：其等心是则慈、不厌极是则护，因是其心欢喜悦，故能至梵天。
诸音复问：云何菩萨能见佛？见已，云何而欢喜？云何闻法而不疑？
菩萨报言：其心常念佛故，能致得见闻法；其心而净洁故，能无疑。
诸音复问：云何功德而可集？云何其慧而可合？云何向观而可知？如是之事云何求？
菩萨报言：于功德无厌足，是故集学问无有厌，故能致其慧。其心不乱，无所念，是故为向观。
诸音复问：臧者，云何其处？云何其行？云何所缘？
菩萨报言：臧者，空无所有。其处者，波罗蜜四禅是其行，所缘度一切。
诸音复问：何谓魔事？何谓佛事？云何所作至菩萨？
菩萨报言：无有胆而怯弱，是故为魔事。随摩诃衍心，是故佛事。悉舍众恶，故致菩萨。
诸音复问：云何当亲近于迦罗蜜？云何离于恶师？云何而等住？云何而舍？
菩萨报言：其教导菩萨道，是则为迦罗蜜；令离菩萨心，是则为恶师。所作而自知，是故为等住；舍外道诸邪，是则为政。
诸音复问：云何可护诸法？云何可教一切人？云何为沤和拘舍罗令成菩萨道？
菩萨报言：精进故，能护法；沤和拘舍罗故，能教人。随人有无若道、若俗而为开导故，成至菩萨道。
诸音复问：云何所作而用慧？云何是魔事？云何而谨敕不失时？
菩萨报言：所作令无罪，是故慧所作而非法是为魔事。常随其教，是则为谨敕，常有谦损，为人之所敬。
诸音复问：其道者云何？非道者云何？云何造人令入道？
菩萨报言：六波罗蜜是故道。其急者是声闻、辟支佛事，是故非菩萨道。晓了般若波罗蜜、沤和拘舍罗故，能造人令入道。
诸音复问：何谓为利？云何是镇？云何能令勤苦人而令得欢喜？
菩萨报言：其得者七觉意，其法者是则利，其镇者是则陀邻尼。所教已，法无饥渴，是则为欢喜。
其音复问：何所是菩萨父母？何所是亲属？何所是眷属？何所而有好？
菩萨报言：慧则为母、法则为父、三十七品是亲属、其功德是则为眷属，故能于一切而有好。
诸音复问：何从可知无我？何从可知慈而念一切无我与慈？云何等令如称？
菩萨报言：晓了空事乃知无我，是则为大慈，知一切人皆空故。
一切生死无有生死法令然，其知是者亦复生死。
其谛者，亦无有往、无有还者、亦无有住，其作是者便能至道。
空、无有相、无有愿，已去求则为一相。已知者晓了五阴空，故无有想；无有想故无愿，一相而无数。
事五阴则空，已知观故，五阴亦知，观一切人悉空，亦不有、亦不无。
智慧则为护空，沤和拘舍罗护一切人，已无极大慈而教人，已故可至泥洹。
诸音复问：无有生故无所有，一切诸法如是，何所生知微妙而生死？
菩萨报言：无所生故无所有，是故慧之灭，用沤和拘舍罗微妙故有生死。
诸音复问：何谓而得决？何谓不复还？云何而得忍？云何而无疑？
菩萨报言：等住而得决，已入法身不复还，已得无所从生法乐忍，便无疑。
诸音复问：何谓佛树？何谓菩萨相？何缘佛名为佛？何谓名为怛萨阿竭？
菩萨报言：佛树者普若天，无所不覆。习诸法是菩萨相，是故名曰佛。以智故于心无所希望，其身亦尔，故名怛萨阿竭。
伅真陀罗诸子闻是法得欢喜信忍，各各解身上珍宝以供养上佛，各各说言：今用吾等故以是所有上佛，今还得闻诸法。各各白佛：甚可奇。是伎乐之音乃作是问，诸坐化菩萨悉决其难，其在会者皆无狐疑，为我等开无央数冥而令得明。是者谁之所致，令诸伎乐音乃作是难问，诸坐化菩萨而皆发遣，悉为解之？
佛言：皆怛萨阿竭之所致。若我欲令空而作音声常可致，何况伎乐及诸树？以是故，怛萨阿竭所作不可计。
伅真陀罗诸子皆言：令一切人皆如怛萨阿竭。
及伅真陀罗八万四千夫人，各各持天珠而奉上佛，则时散佛头上，便化作八万四千交露帐。其中悉有床，具足皆珍宝，皆布天缯以为綩綖。诸交露帐中悉有坐佛，其佛皆三十二相、诸种好悉具。八万四千夫人见是变化莫不欢喜，皆发阿耨多罗三耶三菩提心，皆踊跃合作一音，而叹：怛萨阿竭已自净复净他人，悉去诸垢，无所著、无所污，其明甚好，其眼如优钵华。今自归明若如月。
其欢者莫若如见佛，佛为一切莫不断其罪，所语其闻者莫不欢悦，常爱乐于庐野，以众宝而合成，悉览持法宝藏。今自归无所不度者。
若度水以到岸，却外道、伏诸邪，其净于莲华，以空率化、以谛教道。今自归欢喜者。
度四窦，已四谛而率人，于世间行与人眼，足下轮有千好。今自归音安好。
其身过于人，为一切而说之。其有力无与佛等。今自归十种力。
而断欲，有所得而不喜、无所得不已忧。于世间开盲者如冥中然灯火。
已伏心致十种力而施与，自娱乐身已伏寂而度。今自归而无何。
其相者而甚尊，在于一切为之上，为一切示现，莫不得其本。其忍及慈已自娱乐。今自归为尊所敬。
若船师无所不度，佛者是即尊。烧三毒、坏绝众冥，一切愚闇皆蒙其恩莫不来供。今自归寂诸恶已尽。
光而七尺，色若如金，其音甚大，声而清净，于人之上是则为尊。今自归为一切而作本者。
贡高诸冥已悉除去，度于一切，自守如道，为众作导，所语悉谛而无有异。今自归于冥而作明。
其祠祀而甚大，故名字而悉闻其法。说如所言，其所闻莫不遍。今自归欢喜。
大已住其处，降伏贡高自用者，于一切而无所著，故知而极尊。今自归脱人之欲者。
其声甚好，音闻梵天。悉知罪福，去人之垢。晓知五阴，所作得重莫能等者。今自归去诸秽垢。
其心悉等，将护一切，已率其意，其知无所不晓。已住于道，所作悉正、所教皆谛，莫不得脱。今自归所知而时。
为人示导。其德软好，其闻音者莫不解释。众魔甚多，莫不而伏。一切悉过自用、诸所贡高。今自归已去众恶。
诸有附者莫不随教，皆而来敬，莫不供者。其佛难值，所入微妙，其来问者，莫不喜悦。今自归其德无辈。
其意己力无所不晓，于好、于丑其心适等，已坚住其处，莫能动者。今自归已总诸力。
其手足而有网、足下有轮，脱诸生老死，常胜一切。今自归其德如天无所不盖。
则时伅真陀罗夫人赞叹已竟，各各复问：虽发阿耨多罗三藐三菩提心，难以母人自致阿耨多罗三耶三菩提。
佛言：以一事离于母人，疾得男子，至阿耨多罗三耶三菩提。何谓一事？以发萨芸，若作无央数功德而不忘，是为一事。
复有二事，母人疾得男子，自致阿耨多罗。何谓二事？所作如所语，不事诸天，但归于佛；所作如正，不信于邪，是为二事。
复有三事，母人疾得男子，自致阿耨多罗。何谓三事？护身三事而净、护口四事、护意三事，是为三事。
复有四事，母人疾得男子，自致阿耨多罗。何谓四事？所施与不谀谄、于戒而不谀谄、常自守护亦不谀谄、听闻其法亦不谀谄，是为四事。
复有五事，母人疾得男子，自致阿耨多罗。何谓五事？用法故、所作如法、闻法而直住、不乐于母人、常念作男子，是为五事。
复有六事，母人疾得男子，自致阿耨多罗。何谓六事？不懈怠、所作不忘、其心柔软、质朴而不谀谄、亦无姿态、所作至诚，是为六事。
复有七事，母人疾得男子，自致阿耨多罗。何谓七事？常念佛得法身、常念法得佛慧、常念僧欲令来属、常念戒欲净之所求、常念施与去诸垢、常念天上欲令如菩萨心、常念人欲度生死故，是为七事。
复有八事，母人疾得男子，自致阿耨多罗。何谓八事？不以饮食而自乐、亦不华、亦不香、亦不众好杂色、亦不至戏观之庐、亦不倡伎而为乐、亦不歌、舞，是为八事。
复有九事，母人疾得男子，自致阿耨多罗。何谓为九？亦无所断、亦无所著、亦不念有我、亦不念有人、亦不念有寿、亦不念有命、亦不念有所生、亦不念无所生、而信因缘，是为九事。
复有十事，母人疾得男子，自致阿耨多罗。何谓为十？为一切而有慈、不贪利、一切物亦不念他、男子身命尽而不欺众、不两舌而喜骂、亦不妄语、其有作倡伎乐其心不以为乐、亦不起意、亦无所恨而正住、不以邪罪福事而索知，是为十事，母人可得为男子，疾得阿耨多罗三藐三菩提。
母人有施心、有法心，视诸色若水中之聚沫，自于色不贡高。于安、于苦，视若雨中之泡，若得安不以为爱、若得痛而不怒。于安隐亦不喜、于痛亦不忧，视而知思想若野马。其心亦不在男、亦不在女。生死譬如芭蕉，知生死无有可，于生死亦不念有、亦不念无。其识譬如幻，视其心意若幻无有异。于诸法无有着，以四大地、水、火、风而知一切。若舍以三事而得成有草、有土、有木。人者，亦无吾、无我、无命所作，如所为无崖阂，是则本。眼已自然而有所视。眼者，如水中泡，但怙以肉而里空，本空而净；耳、鼻、口、身、意亦尔。视其身若如影、其声者譬若向、知其心如幻，其作是者，疾离母人而得男子，自致阿耨多罗三藐三菩提。
佛说是时，诸夫人皆欢喜，已头面着佛足。
应时佛笑，无央数色光明而从口出，遍十方还，绕身三匝还从顶入。阿难从坐起，正衣服，长跪已，赞叹而问：面明如月，其光甚尊，其色如火中之金。今笑，愿闻其缘，今欲所问。
总持尊慧，为一切悉作本，其因地之者莫不供事。属之所笑会有欢者，今欲而问。
已法施自乐、已清净之戒、忍辱之力，属之所笑是谁之本，今欲所问。
精进而根得成之力，以禅惟务以自娱乐，其慧若天，无所不遍。属之所笑而为谁本，今欲所问。
常若有慈，加之于哀护，寿适平而无奇特。属之所笑，谁当得本？今欲所问。
已断三毒而有三眼，所语法譬若甘露。属之所笑，谁当值本？今欲所问。
降伏众魔，却于外道，已四谛而教。属之所笑，谁当致本？今欲所问。
尊于十力，决断众疑，其德无数。属之所笑，谁当得本？今欲所问。
佛语阿难：乃见伅真陀罗诸夫人眷属为我作礼者不？
阿难白言：已见。
佛谓阿难：诸夫人因是欢喜为我作礼，而自发心合会功德。寿终已后离于母人，当得男子，便生兜术天上，当与弥勒相见，讲议菩萨之事。弥勒佛时皆当供养，是波罗劫其当作佛者皆悉来而供养，稍稍于是劫中当成菩萨行。伅真陀罗自致至成佛，是诸夫人皆当生彼佛刹，悉作菩萨道。
伅真陀罗白佛：今吾等所作已若如佛，生死已尽，但住于天及人，已住于佛道。今已具法藏、已住其慧地、已治于功德、已现于谛道、已说沤和拘舍罗、已造菩萨心，开决众法说所说而得、依欢喜而闻法。
时众会及诸菩萨各各有念：伅真陀罗能至久如而成佛，号字云何？及其刹土有众菩萨及其所有？
佛应时悉知诸菩萨所念，便呼阿难，谓：伅真陀罗王却后七万四千八百劫当为佛，号字群那罗耶波披沙，其刹土名栴陀惟摩罗，其劫名罗陀那三披。其地平等，悉白琉璃；其地之明，譬若如日；其地甚净，无有尘垢。在于虚空而有交露之帐，皆悉众宝，诸菩萨悉坐其中。所行径处，诸菩萨各见佛，见已便念：我之所见若如是。化诸菩萨所疑，所见佛则当开解其疑，皆当得无所从生法乐忍。
尔时，刹土无有城郭、丘聚、县邑、王者之土，一切人皆在交露帐中，不见母人、亦不闻母人，其往生者皆悉而化在莲华师子之座。众菩萨以禅为乐、以法欢喜为食。亦无异道，不闻异道一切，但有众菩萨悉摩诃衍。无有邪道、不信佛者，亦无众魔、亦无魔民。亦无求者、亦无苦者，以好之藏、以空印而封。彼闻诸天及人等无异，但有名字。
其佛寿十小劫，当以无央数众菩萨以为僧，悉当得不可议惟务。是佛欲般泥洹时，先当授菩萨决。其菩萨名曰沤多惟授，后当作佛，号字摩诃惟授，是劫罗陀罗三披于佛、于法、于僧无有尽时，故名曰罗陀那三披。
伅真陀罗于佛前受决，即时欢喜踊跃，飞上去地百四十丈而住欲令一切在会者而欢喜。自用功德、因佛威神而说叹：诸法本净若空，自然无有，自然故无垢。其知是者，则佛之上子。
若梦之所见不可得，故不可持，若如虚空。其知诸法如梦，不以死生为勤苦。
如幻师有所现，于其中无所得。其五阴，若如幻。
其色本，若水中之沫；痛痒者，若水中之泡；而自然思想者，若野马、如芭蕉，无所得。生死无所得。心意所知，但有字。
佛言：若如幻，知五阴本如空，于生死不已等已四大，等如称，所已等如毒故。
六衰者如空野，已如法持佛威神。
自伏者乃施与，为是者即之安；其已净，是即戒；想已尽，则忍辱；能自制而寂为精进。所作而无异，是则之为禅；如所缘无所碍，故慧；持是学则波罗蜜。
无我、无人则善慈，清净者是为哀，其寂者若护，等作是行上梵天。以四事杂施与受佛。忍以不怒，贪已无，过所有。无我、寿命亦尔，六衰空而悉寂。其知者则菩萨。菩萨者不希望，不想有人、无人，亦不想有我、无我，其心不二，故无所著。
法无所有、而无所依，去无所至、来无所从，住法身无所阂。怛萨者与佛等。亦不有、亦不无，因法缘所因便有。若电现则灭，心者亦尔。于生死而有行，其心不可见。心者如风，无所著。
其心者为本净，已知心本净，于生死无所沾污。
若垣壁墙，因土、草木而得成，其身无知。譬若石本之净，身者无所希望。
若风不可得，其声亦尔。若山中有妓乐之响，其知是声之亦净，于是响亦不作欲。
若虚空而不堕，无所住、无有处；尽知诸法若虚空，无所住、无所止，如是知者已为等住。
若有大火，不能焦烧其虚空；其知诸法净若空，若异方刹土而有大火，往到彼间，其火亦不能害。已知是法，不已须弥、遮迦和山之为碍；其知是者，能遍诸刹土。其四大地、水、火、风悉平等，用空故。其知是者，能到亿亿刹土。
于三界而有声上、中、下于百亿劫而有声，无有竟，本自然故。
佛色心等如称而微妙，用净故。诸佛平等若称。
菩萨行已，合会无央数之功德。已知善心诸法悉平等，后能便受其决。
菩萨者，自己界于法身而甚净。其知是者，后乃受决。
于色不想、于想亦不想，于痛痒、思想、生死、识亦不想，以法故而受决。受决者不以阴四大故，空者尽平若称，已知是者为无所从生，后乃受决。
尽者，不能自知；不尽者，不能知尽；已向尽者，诸法忍后乃受决。无想者，若直之道；有想者，若入邪道；于诸法无所著，已过三世，其知是者乃得决。
自知我而自然，诸法悉自然；无我而自然，用空故而自然；空者自然无所有，其知三盖心等而空，是故曰自然。其知受决者，不当作是知，为有希望故。其知不心、不意受决者，是则为受决。
伅真陀罗谓诸会者：若等悉住在地，而我在虚空。其知在地、于虚空，心适等，遍于三世而无所著。
伅真陀罗赞叹说是，从虚空来下，前到佛所而白曰：今佛者用我故于世而有，佛尽为我说。吾之愿已从无央数阿僧祇劫而行菩萨道，不忘功德，今悉得闻。
时会诸菩萨各有是念：伅真陀罗已从本何过去佛而发心？
佛则知诸菩萨所念，欲决其疑，故唤提无离菩萨言：过去不可胜数阿僧祇劫，尔时有佛号字罗陀那吱头，其刹土名曰首呵，其劫名波罗林。尔时，怛萨阿竭有十二亿菩萨，皆精进、悉得忍、皆阿惟越致。其佛寿六十亿岁。其刹土庄严，无所不办。其地悉琉璃，无种诸谷者。其有饥渴，名美饮食尽悉在前。其土者无有异道，皆悉摩诃衍。
尔时之世有遮迦越罗，名曰尼弥陀罗，而主四方。是遮迦越罗供养佛、六十亿菩萨至千亿万岁，所作功德而无央数。及夫人八万四千，及子千人，及官属八万四千人与俱发阿耨多罗三耶三菩提心，发心复供事佛至亿万岁。却后以太子名曰和陀波利林代而立为王，弃国行作沙门。其太子立为王者亦供养佛如前数已，复立其子而为王，便弃国行作沙门。如是展转相传如前法，乃至尽于佛寿。其佛般泥洹已。最后末王而制持法。
佛语提无离菩萨：汝乃知时遮迦越罗尼弥陀罗不？今现伅真陀罗是。
提无离则言：善哉，善哉。佛之智以不可计尽久远悉知而说之。
佛言：是智不足言。所以故？能知一切人已过去、当来、今现在心所行，有所因、无所因，有功德、无功德，是故怛萨阿竭智无所挂碍。
佛说无所挂碍时，八万四千人悉发阿耨多罗三耶三菩提心。
伅真陀罗与宫室眷属供养佛七日已，便持所有国土悉奉上佛：是者皆怛萨阿竭所有。时时抂尊来到是间，当用哀一切故。
伅真陀罗太子名曰遗摩罗涅以摩尼珠交露以奉上佛，白言：今吾伅真陀罗者于伎乐而有大欲，唯愿佛以法教照吾等，令于伎乐而无欲心。
佛言：从今已去我为若心作护，有伎乐之音时，令若闻六十四法声当所向。何谓六十四法？但闻无常声、苦声、空声、无我声、寂声、清净声、无生死声、本净声、无所从生声、如其本声、本际声、本无声、法身声、怛萨阿竭声、无人声、无寿声、无命声、无来声、无当来声、无过去声、无现在声、无处所声、无所得声、无所上声、布施声、净戒声、忍辱声、精进声、一心声、智慧声、慈声、哀声、护声、等声、佛声、法声、僧声、不忘菩萨声、意止声、意断声、神足声、根声、力声、觉意声、道所入声、响声、观声、沤和拘舍罗声、四事杂布施声、教一切声、护法声、降伏魔声、幻声、梦所见声、若日明声、若响声、若水中影声、不坏法身声、十种力声、四无所畏声、十八法不共声、阿耨多罗三耶三菩提声、阿惟越致声、庄严国土声，是为六十四事。诸所伎乐以佛威神但闻法声，已入是者便得三十七品。
时会者莫不欢喜，皆以头面着地，各各悉言：菩萨甚尊，已住法者皆为佛所护。
佛语：诸会者！如若之言：菩萨已住法者，皆为佛所护。所以者何？以护菩萨者，为护一切人。所以者何？菩萨发心用一切故，所以为僧那，将护愚冥脱于生死，皆至泥洹。
佛言：其知护菩萨者，是人已为护一切人。以其有、以钵、震越衣被所当得者而与菩萨已，为施与一切已。所以者何？菩萨出息、入息而得生活。譬若如人有出息、入息，因是而得住足，欲饶益一切故。
一切众会诸欲天子、诸色天子、清净天子、真陀罗、揵陀罗、摩休勒，皆赞叹劝助佛之所言，皆持众华而散佛上。
伅真陀罗自念：诸比丘、菩萨、上至佛，皆当还去。
欲令因伅真陀罗神足而还，便化作交露车，纵广三百里，皆悉众宝，无央数宝以为诸树。为怛萨阿竭作师子座，高四丈九尺，以天缯、无央数色有綩綖布其诸座，令诸比丘、菩萨各各就坐。为诸帝释、四梵天王作座如天座，则已成办，白佛：已加哀，当就之。
佛与比丘僧、诸菩萨悉就伅真陀罗车，则时因伅真陀罗神足去地百四十丈，其车行于虚空，八千天子、其诸伅真陀罗、揵陀罗皆共随从。伅真陀罗以金为绳，与眷属俱挽交露车适当向道。佛放光明，悉照三千大千刹土。
王阿阇世及诸群臣、比丘、比丘尼、优婆塞、优婆夷见光明，知佛当来，悉持缯、盖幡、花香出罗阅城，皆出而行迎。
伅真陀罗八万四千伎乐皆作倡伎，鼓琴瑟而行，其音先闻，伅真陀罗与子及眷属挽车送佛。至耆阇崛山中已到，佛从车已下自就其座，诸比丘、菩萨皆在前而住。阿阇贳王、比丘、比丘尼、优婆塞、优婆夷、诸一一尊者、及散王属阿阇贳者，皆持缯盖、华香，悉以供养佛作礼，各各问言怛萨阿竭。
提无离菩萨问佛：伅真陀罗与诸眷属以车送佛到是，当得何功德？
佛言：伅真陀罗及眷属其发阿耨多罗三耶三菩心者，因是功德皆当得五旬，乃至成佛而不忘。从一刹到一刹供养诸佛，闻其法亦供。视诸比丘僧皆当知宿命，悉当成无极之大哀，常当护法、常当教化一切人。
王阿阇贳语伅真陀罗：善哉，仁者！为佛所誉。阿阇贳复报语伅真陀罗：仁所作功德，愿分我少所，令我得其功德。
伅真陀罗则答言：若可意者，持是功德而相与及一切人。何以故？菩萨诸所作功德皆为一切故，不于中有所贪。诸所作功德不念独是我所作，一切人许；菩萨有所作，为一切当蒙其福祐。何以故？菩萨者是一切之因缘，稍而自习故能益于人。
伅真陀罗谓阿阇贳：善哉，仁者！而得二加罗蜜：一者、是佛，二者、是文殊尸利。蒙是恩，所作非法其狐疑悉得解除。
阿阇贳王言：菩萨所作甚善，已意作法器，诸所闻法其心不疑、亦不念、亦不忘。
提无离菩萨问佛：何谓菩萨能作法器？
佛言：以三十二事为法器。何谓三十二事？菩萨坚住为佛所护，是为法器；其意不谄，所语无异，于功德有信，是为法器；以习菩萨事，是为法器；所闻用意，是为法器；已入意稍欲至道，是为法器；入知诸本，是为法器；布施得尊，是为法器；净戒具足所愿，是为法器；忍辱者致三十二相，是为法器；精进者一切诸佛法，是为法器；一心者疗治其病，是为法器；智慧者无所挂碍，是为法器；慈者为一切人而等，是为法器；其哀者护一切贫穷，是为法器；其护者为哀一切人，是为法器；等心者为一切其心无有异，是为法器；为人作迦罗蜜，是为一切功德之法器；所闻不厌足，是为般若波罗蜜法器；作沙门，虽离父母亲属，其心不已为勤苦，是为法器；乐在山间，而自独处其心专一，是为法器；能忍空闲，可得禅旬，是为法器；其无者，己所有而与之，便教导人，是为法器；护诸法，使盲冥而得明，是则为法器；知陀邻尼，晓了其事能开导人，是为法器；在所欲为一切人能决其疑，是为法器；其念佛者疾得见佛，是为法器。；其无瞋怒、其心不恨，其功德不知尽，是为法器；已知空事，不慕所有，是为法器；晓了十二因缘过着，断上而去，是为法器；已得法忍者，是为法器；今受决不久，是为法器；于阿惟越致前其力故不动转，是为法器。是为三十二事菩萨法器。
说是时，万人皆发阿耨多罗三耶三菩心，皆举言：令一切悉得是法器，令吾等逮得如佛所说法器。
佛谓伅真陀罗：可还处所，勿令人勤劳。
伅真陀罗言：其心念劳者，是非菩萨；其不念劳者，是为菩萨。
伅真陀罗复问佛：何所菩萨念劳？何所菩萨而不念劳？
佛言：菩萨以四事可知有劳。何谓四事可知有劳？闻无央数人，其心恐怖，是为一劳；闻不可度生死，其心恐怖，是为二劳；闻不可限诸佛智，其心恐怖，是为三劳；闻无央数功德而成一相，其心恐怖，是为四事知而有劳。
菩萨以四事知而不劳。何谓四事？欲度一切人皆令至泥洹，是为一事不以为劳；欲自护无央数生死盖，欲作功德，其心不恐，是则不为劳；闻无央数佛智，欲悉具足，其心不恐，是则不难；闻无央数功德而成一相，其心不恐，续作功德不以为难，是为四事知菩萨而不为勤劳。
复有四事知而计勤劳。何谓四事？中间中间爱乐声闻之事而往附觐；中间中间乐辟支佛法而往亲近；诸法欲尽时而不用意，亦无有护；亦不教人发菩萨心。是为四事知菩萨而计勤劳。
复有四事不可计有劳。何谓四事？不于罗汉、辟支佛法而自娱乐；听亡身命不离其法；若闻有好人可发菩萨心，故往教不避大远。是为四事知菩萨而不为劳。
复有四事可知有劳。何谓四事？若沙门、婆罗门、贫穷乞丐者，如有所求辄瞋怒向之；但忧食饮卧起得安，而不念余人；不念学问；我当多知，时时所闻慧急去而不欲教人向。是为四事知菩萨而计有劳。
复有四事知而不计劳。何谓四事？其乞丐者有所求则而施与，视之如迦罗蜜，其心柔软，好颜向一切；不自念身安，但欲安他人；于学不以厌足；如所闻教化一切人，无所希望。是为四事知菩萨不计有劳。
复有四事菩萨计而有劳。何谓四事？不求波罗蜜道；不以四事而有所施；于一切人不精进而欲教其趣；可所闻念已为足，不念菩萨道。是为四事知计有劳。
复有四事可知菩萨不计有劳。何谓四事？若身被火不已为剧，求诸波罗蜜亦如是不以懈怠；以四事施与常以备足，不逆求者；以精进欲于人欢喜；欲具诸功德，知而不厌。是为四事菩萨知不计劳。
佛谓阿阇贳：闻菩萨而不计劳？
则答言：已闻。
佛言：已闻者，从今已去，其有行菩萨者，所作勿厌，极而计劳。
王阿阇贳问佛：何谓菩萨行？
佛则于伅真陀罗、揵陀罗诸会中而言：各各得所。其阿阇贳闻佛所说菩萨行，如所行闻法则作行，于菩萨不计勤苦而行。于一切等心行、坚固行、谛行，其意所作而净行，于菩萨法而不谄行。布施行、与行、所有无所惜行。其作菩萨行、不作有所依净戒行。寂行、身口意净行，菩萨已心常念而行忍辱行，弃舍众恨而行。其作菩萨行者，不起其意精进行。有所致行，于生死不以勤剧而行，其作菩萨行其心不怯弱。禅行、知行、安身心而行，其作菩萨行心而不乱。菩萨者，以智慧行当如法行，其行菩萨不计有所得。慈行、柔心行、常作哀行、菩萨所作行无有恚行，空行、以意行、无有想清净行，其菩萨行无所愿，菩萨行是当行，具足意智慧行。
菩萨所行，无所碍信行、精进行、用意安三昧行。其菩萨行无所断神足行、惟务行、以五旬行。菩萨所作而不罪行，平实行、乘法行、欲教一切而行。其如菩萨行所作而不藉因缘行、如作行、断绝众冥行。于菩萨所作而不错净行、清净行、脱众垢行，菩萨其作是行。无有悔安行、护一切令无畏行，菩萨其作是行，为悉具足所欲。如日行、如月行、如莲花不污行，菩萨作是行，为诸天一切之所敬。如释行、如梵行、具足道行，菩萨其作是行众魔悉恐。
持行、尊行、尽淫怒痴行，菩萨作是行者，无央数诸天皆赞叹之。
所行、久长行、智慧眼清净行，菩萨作是行者无所希望。
寂行、肃行、于名色无所著行，菩萨其作是行无有罪。菩萨所作如是行，为诸天所叹。
所语柔软行、如平等行、舍邪道行，菩萨之所行。以慧为本行、勇猛行、动众魔行、会当坐佛树无有异行，得陀邻尼行者，菩萨在所作而不厌行。
山间行、能忍行、常爱乐欲作沙门行，菩萨所行。如所因欲脱行而心行、于一切而尊行、菩萨所缘所而不失辩行、沤和拘舍罗行、于禅旬而不希望行、其作菩萨无所法行、于俗行、非俗行、欲色无色行，菩萨作是行无所畏，一切无所不行，尽知一切人行。
菩萨所行譬若如天，无所不覆。
佛说菩萨行时，五百菩萨皆得无所从生法乐忍。
于众会八千人皆发阿耨多罗三耶三菩心，悉对佛言：吾等悉当奉行菩萨行，如所行。
佛作瑞应，欲令伅真陀罗还归其处。时伅真陀罗宫室眷属绕佛三匝，前长跪而辞，放身光明，皆作伎乐，鼓于琴瑟，地六反为震动而雨天华，便还处所归其宫室。
释提桓因白佛言：今伅真陀罗供养佛、及法、比丘僧、诸菩萨，其功德已出我上。
佛语释提桓因：不独过若上，其德已过三千大千刹土诸释梵四天王、诸声闻、辟支佛上。所以过者何？菩萨一发心过诸声闻、辟支佛、一切人，当因其法得度脱故。
菩萨胜于一切，莫能有胜于佛者，故知无能胜菩萨者。所以者何？佛因菩萨心而自致成，诸声闻悉因佛法而得成。
佛说是语，释提桓因则自泣泪出，白佛：今我有损，本不发菩萨心。
时座中有天子名曰惧或，谓释提桓因：佛法而普天莫不发菩萨心。今若之悔，当复何益？所以者何？焦烧菩萨种故，已不在菩萨法器。
惧或说是语时，五百忉利天子皆发阿耨多罗三耶三菩心。
惧或天子白佛：我见佛从本行、菩萨从提和竭佛受决得无所从生法忍，时今怛萨阿竭如所得法乐忍，惟愿说之，今吾等闻佛。
佛言：无功德菩萨不能得闻无所从生法乐忍。
佛语惧或：菩萨以四事得无所从生法忍。何谓四事？等知诸佛以过去当来今现在无有、于诸法等无有异、等诸刹土、等一切人，是为四事。
复有四事。何谓四事？乐空而知四禅、以无极哀乐于三活、以沤和拘舍罗乐六波罗蜜、以智慧乐于五旬，是为四事。
复有四事。何谓四事？于五阴求菩萨道，菩萨知五阴而自然；于四大求菩萨以自然；信四大，于六衰求菩萨，视六衰而自然；于诸法求菩萨，于诸法自然而不疑。是为四事。
复有四事。何谓四事？以住于本际而知诸法；已住怛萨阿竭，于法无所不入，于三世而等；入于法身，悉知诸法其相若空不可坏；视诸法悉等无有异。是为四事。菩萨得无所从生法乐忍。
说是时，五百菩萨悉得无所从生法乐，惧或天子得法忍不疑。
说是欲竟时，佛呼阿难：若悉得伅真陀罗所问不？
阿难白言：悉得，甚善。是法快哉无比，甚深微妙如本所说。以是而知本，晓了诸法。
阿难白佛：如本所闻法，今闻是者可悉晓了。今我声闻闻是，悉晓了是法，何况菩萨其智无极，其心若海，无所不受；其智甚广，无所不苞。于诸法无所不总、于众宝而为大器、于一切无倩者而为作倩，若视厚其慧不可度。
阿难复问佛：其后闻是者，当得向法明？
佛言：今怛萨阿竭一毛光明悉覆三千大千日月之明，如怛萨阿竭举身毛光明，不如得是法明，其决无所不过。所以者何？诸明者皆因智慧而得。法明者而知一切人，故尊而无盖者一。其后闻是者皆得慧明，便持、讽、诵、读、教人，为其法智不离菩萨，用一切故，于无极哀以为摩呵僧那僧涅，以慈而为铠以降伏众魔，稍近佛树下。
阿难白言：今我承佛威神而持是法，其讽、诵、读、为一切人广说，其福云何？
佛言：若有人以七宝满三千大千刹土，施与须陀洹、斯陀含、阿那含、阿罗汉、辟支佛、上至佛，所作功德至千岁。佛问阿难：其德甚多不？
阿难白言：甚多，甚多。天中天！
佛言：不如男子、女人奉行菩萨事而昼夜各三讽、诵、读。若为人说是法中事，其德出彼上，何况说如是法者？何以故？菩萨以经中四事为人说解中义，是故为法施众施中之尊于是为极上之恩，法施者是为极上之护。何以故？其法施者，闻听心垢则除，便得脱。其所有物而施与，但长养于生死，其欲度于生死者，当以法而施与。是为随佛教法施者，一切人因是中而得德。
菩萨法施时，得三十二事。何谓三十二事？用意安；所作安；于行安；于爱欲少；于怒鲜；痴亦尔；自就脱复脱人度生死；为人所爱；为诸天所叹；为龙、阅叉、犍陀罗所护；因所作而分越；便得衣钵、震越、床卧具、病瘦医药；名声远近莫不闻者，终不为邪之所得；为诸佛之所赞，便能行护法；因是而得法身，不畏于恶道；于诸天及人不以为难；所生不离诸佛法；所生便知宿命；所生爱；身而不缺减；便逮得三十二相；得陀邻尼所破坏欲；而知诸因缘以禅自养；以大慧治道路；于冥疾明；其心不邪念；俗事之所施与而过上；于法藏不可尽在所欲，是为三十二。
释提桓因白佛：我奉行持是法。若佛般泥洹以后，其有人应法器者，我当拥护，令得闻是法。所以者何？如是经中所说功德，用功德欢喜故。
佛言：善哉，善哉。释提桓因！于我前而勇猛若师子，说后当护是法。用是功德故，若阿须伦欲以兵而来，不敢当若。所以者何？是法要无能得者。而若欲护之，其有所畏者所见不邪故。于法无所希望，是故为护。
梵天白佛：其有郡国、县邑、聚落其说是法，吾等自当舍其处所，当往拥护。所以故？声闻、辟支佛、释、梵因是法而得自成致。
四天王白佛：吾等是佛弟子，皆当奉行是法，当拥护之，令得久住。其吾等所部主不信佛法者，若龙、阅叉、犍陀罗、真陀罗、摩休勒，其有不信者，我当令信。则皆言：随其习俗，说咒曰：
悉当令信向佛法。其有邪意者，皆令正心；其有阅叉自用者，皆不自贡高，皆当令赞叹佛而拥护法。是要，佛之所说。
四天王咒是言：其有求人短者，皆得不胜。
佛语弥勒、提无离菩萨：我从阿僧祇劫而行菩萨道，今以法而相属，累令得久住。
弥勒菩萨谓提无离菩萨：佛般泥洹已后，吾等当护是法，当教告人，广说其事。后世若有菩萨有功德者，当逮得是经卷，我等当劝助而拥护之。若后世其逮得是经者，有书、讽、诵、读皆得安隐，当知弥勒、提无离菩萨之所拥护。
时于会中魔来而白佛：佛为声闻说法时，我不恐惧、亦无所忧。佛今所说菩萨印、住怛萨阿竭、稍近菩萨道、为一切作护，我今闻是愁忧。譬若如老，今以羸极，若欲躄地，惟怛萨阿竭加哀而哀。所以者何？闻是甚愁、甚忧，从今已去莫复说是。
佛谓：魔莫复啼哭、亦勿致愁，今若伴者亦甚众多。其有不闻是法者悉是其伴，信乐者少少耳。
佛以取土著爪甲上：其有信向是法，其数若爪上之土；其有不信者之数，譬若地之土。如地土之数，不信者悉若之侣也，用是故且自欢喜。
无央数一切人界，说是法时悉发阿耨多罗三耶三菩提心，九万二千菩萨皆得无所从生法忍，八万四千人皆得须陀洹道，八千比丘皆得阿罗汉。
尔时，三千大千刹土而为六反震动，其光明无所不照，普雨于天华，其琴瑟倡伎乐不鼓而自鸣。诸天无央数辈在虚空中，皆言：善哉，善哉。吾等于阎浮利再见法轮而转。如怛萨阿竭于波罗那界转于法轮多得安隐，不如今之所说复增加转倍。其有持、讽、诵、读是经者，所说以为助法轮转。
弥勒、提无离菩萨及阿难问佛：是法为何等？当云何行？
佛言：是名伅真陀罗所问诸波罗蜜解诸法宝品。
佛说是经，弥勒、提无离菩萨、比丘僧、诸天、人、犍陀罗、鬼神、龙，莫不欢喜，前为佛作礼而去。