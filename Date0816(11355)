十、釋香積品二：初、釋品題香積因緣，其所顯發，道理至大，而舍利弗心念欲食，其事極小。緣微機以發巨弩，因小種而成大樹，佛法因緣，固不可得而思議也。
二、釋經文十五：初、乞食香積六：初、身子念食於是，舍利弗心念：日時欲至，此諸菩薩當於何食？
什公曰：舍利弗獨發念者，其旨有三：一者、結業之體，未能無資；二、絕意大方，樂法不深；三、推己有待，謂眾亦然。處弟子之上，宜為眾致供也。
二、知念呵許二：初、呵
時維摩詰知其意而語言：佛說八解脫，仁者受行，豈雜欲食而聞法乎？
肇公曰：佛說八解脫，乃是無欲之嘉肴，養法身之上膳，仁者親受，謂無多求，然方雜食想，而欲聽法，豈是無舉來求之情乎？
若欲食者，且待須臾，當令汝得未曾有食。
三、神力示眾八：初、現其國土時維摩詰即入三昧，以神通力示諸大眾，上方界分過四十二河沙佛土，有國名眾香，佛號香積，今現在其國。
三昧，體也。神通，用也。眾香國土，體用之中所現色象也。水澄月現，鏡凈像生，三者相依，大用斯顯。
香氣比於十方諸佛世界人天之香，最為第一。
香臭二氣，皆鼻根所對之境，所以不同者，由眾生報境差別也。娑婆欲界，惟有穢境，由穢心惡行所感。凈土人居，惟有妙境，由凈心善行所致。香積又凈土中之最凈者，故香氣最勝，此亦同居凈土相耳。
彼土無有聲聞、辟支佛名，唯有清凈大菩薩眾，佛為說法。
極樂世界，無三惡道名，何況有實，是則猶有二乘。香積國土，無二乘名，同居凈中極凈土也。
其界一切皆以香作樓閣，經行香地，苑囿皆香，
娑婆土體，純以土泥瓦石為之，比之凈土，其穢可知。
其食香氣周流十方無量世界。
時彼佛與諸菩薩方共坐食。
此間身子念食，適當日午食時，彼方坐食，與此界同，故知土是同居。
有諸天子，皆號香嚴，悉發阿耨多羅三藐三菩提心，供養彼佛及諸菩薩，
此土精藍，不自熟食，而乞自檀那。彼國清眾，亦不熟食，而供自諸天。土之清凈污穢所以分，報之自然勉然所以別也。
此諸大眾莫不目見。
凈穢之報既殊，上下之去又遠，而此大眾莫不目見，顯凈名之神通自在，借大眾之見量難思也。
四、問誰致食四：初、維摩發問時維摩詰問眾菩薩言：諸仁者！誰能致彼佛飯？
以文殊師利威神力故，咸皆默然。
眾會菩薩具神通者多，茍曰我能，則維摩之功德不顯，此經之功德無歸，故文殊以神力令眾會默然。
維摩詰言：仁此大眾，無乃可恥！
文殊師利曰：如佛所言，勿輕未學。
始維摩不即致飯者，亦示所以謙光也。文殊與眾默然者，亦示所以推讓也。彼此佯為不然，欲共匠成法器耳。
五、直徑顯化四：初、化作菩薩於是，維摩詰不起于座，居眾會前，化作菩薩，相好光明，威德殊勝，蔽於眾會，
而告之曰：汝往上方界分，度如四十二河沙佛土，有國名眾香，佛號香積，與諸菩薩方共坐食。
汝往到彼，如我辭曰：維摩詰稽首世尊足下：致敬無量，問訊起居，少病少惱，氣力安不？
香積凈土，大眾無病，矧佛身乎？今以此為問者，不過且用娑婆問佛之法，以為修敬之辭耳。
愿得世尊所食之余，當於娑婆世界施作佛事，令此樂小法者得弘大道，亦使如來名聲普聞。
乞其香飯，施作佛事，有此兩意：一、化小令大；二、顯佛名聲。
六、菩薩承命三：初、菩薩去儀時化菩薩即於會前，昇于上方，舉眾皆見其去。到眾香界，禮彼佛足，
又聞其言：維摩詰稽首世尊足下：致敬無量，問訊起居，少病少惱，氣力安不？
愿得世尊所食之余，欲於娑婆世界施作佛事，使此樂小法者得弘大道，亦使如來名聲普聞。
彼諸大士見化菩薩，嘆未曾有，今此上人，從何所來？娑婆世界，為在何許？云何名為樂小法者？即以問佛。
聞其言異尋常，見其跡現不測，故嘆未曾有。而其問辭有三：一、問人從何來；二、問土在何許；三、問何名小法。皆香積未有之事也。
三、彼佛答眾三：初、答第二問佛告之曰：下方度如四十二河沙佛土，有世界名娑婆，
佛號釋迦牟尼，今現在於五濁惡世，為樂小法眾生敷演道教。
三、答第一問三：初、彼佛正答彼有菩薩，名維摩詰，住不可思議解脫，為諸菩薩說法，故遣化來，稱揚我名，并贊此土，令彼菩薩增益功德。
彼菩薩言：其人何如，乃作是化，德力無畏，神足若斯？
佛言：甚大！一切十方，皆遣化往，施作佛事，饒益眾生。
於是，香積如來以眾香鉢盛滿香飯，與化菩薩。
五、菩薩偕來四：初、菩薩欲往時彼九百萬菩薩俱發聲言：我欲詣娑婆世界供養釋迦牟尼佛，并欲見維摩詰等諸菩薩眾。
二、許可誡飾三：初、誡攝身香佛言：可往。攝汝身香，無令彼諸眾生起惑著心。
又當舍汝本形，勿使彼國求菩薩者，而自鄙恥。
凈土佛身高大，菩薩亦然。如法華經凈華宿王智佛告妙音菩薩，汝身四萬二千由旬，我身六百八十萬由旬，此之可知。
又汝於彼，莫懷輕賤而作礙想。所以者何？十方國土皆如虛空。又諸佛為欲化諸樂小法者，不盡現其清凈土耳。
眾生報土雖因自感，亦由佛現。如來隱凈現穢，化道宜然，無以凈而賤穢可也。
時化菩薩既受鉢飯，與彼九百萬菩薩，俱承佛威神及維摩詰力，於彼世界忽然不現，須臾之間，至維摩詰舍。
時維摩詰即化作九百萬師子之座，嚴好如前，諸菩薩皆坐其上。
合前共有九百三萬二千，舉高八萬四千由旬師子座，居丈室中也。
飯香普薰毗耶離城及三千大千世界。
八、聞香俱來二：初、毗耶眾集二：初、月蓋偕眾時毗耶離婆羅門、居士等聞是香氣，身意快然，嘆未曾有。於是長者主月蓋，從八萬四千人，來入維摩詰舍，
見其室中菩薩甚多，諸師子座高廣嚴好，皆大歡喜，禮眾菩薩及大弟子，卻住一面。
諸地神、虛空神及欲、色界諸天，聞此香氣，亦皆來入維摩詰舍。
九、維摩命食二：初、命食時維摩詰語舍利弗等諸大聲聞：仁者可食！如來甘露味飯，
獨命聲聞，而不命菩薩者，菩薩可以食，可以無食。可以無食，故不念食，故不命之。可以食，是以又同食也。聲聞可以食，不可以無食。可以食，是故念食，故特命之。且將誡飾無以限意，菩薩非誡飾類，故不在其命。如來甘露味飯者，一以味之甘美，喻若甘露；一以獲食此食者，必證甘露之果。夫世之五欲，悉能令人生貪著，造惡業，召生死，惟味之為欲，又其甚之，以其能生人須欲之心故也。今也香積之飯，從大悲所薰，五分法身所生，不生欲而又能令人離欲，將食此飯者，必反嘗其嘗，還嘗循元，內合涅盤，故名甘露味飯。今之行人雖餐分段，若能反嘗其嘗，還嘗循元，即謂之甘露味飯可也。寄語食者，無事泛嘗。
大悲所熏，無以限意食之，使不消也。
什公曰：熏義有三；一、大悲果報；二、悲心所念；三、以慈眼視之。食此飯，應發大心，建大業，是名報恩。報恩，名為消也。
有異聲聞念是飯少，而此大眾人人當食。
十一、誡其小智二：初、正誡化菩薩曰：勿以聲聞小德小智，稱量如來無量福慧。四海有竭，此飯無盡，使一切人食，摶若須彌，乃至一劫，猶不能盡。
所以者何？無盡戒、定、智慧、解脫、解脫知見功德具足者，所食之余，終不可盡。
世間福德諸天，所受之食，尚不可思議，何況究竟五分法身功德具足者，可思議哉？
於是鉢飯悉飽眾會，猶故不儩。
十三、受食獲益二：初、食已安樂其諸菩薩、聲聞、天、人食此飯者，身安快樂，譬如一切樂莊嚴國諸菩薩也。
極樂國土，若至食時，七寶妙鉢各至其前，滿中香飯隨意而食，而有四益；一者、適可其意，消除饑渴；二者、四大調和，無有違反；三者、食已即消，無有遺滓；四者、不生味著，增人道意。
又諸毛孔皆出妙香，亦如眾香國土諸樹之香。
十四、彼此問法六：初、此菩薩問法二：初、維摩問爾時，維摩詰問眾香菩薩：香積如來以何說法？
彼菩薩曰：我土如來，無文字說，但以眾香令諸天人得入律行；菩薩各各坐香樹下，聞斯妙香，即獲一切德藏三昧；得是三昧者，菩薩所有功德皆悉具足。
諸佛國土所作佛事，因倒因起，以六塵為之主，六根、六識為之從，又以七大總和融之，楞嚴以二十五方便為所入圓通法門者，以此。第眾生於此諸法，根有利鈍，必選利者，可以長修學，可以淺深同說法，以被當機，如佛勅文殊獨選耳門。香積國土所作佛事亦然，非無余門可以入道，但彼眾生鼻根最利，故惟以眾香而作佛事。言即入律行者，此指三學之初門也。始入道者，才一聞香，即能止惡防非故也。次云即獲一切德藏三昧，此又言聞香即得定之與慧也。此之三昧，乃圓中大定，所謂圓中圓滿非但中，此中本具一切法。既稱一切功德之藏，則菩薩一切功德，有何一法而不具足？此如華嚴破無明惑，登初發心住，發一切境界，此正因理心發也。發一切智慧，此了因智心發也。發一切功德，此緣因行心發也。三心俱發，故謂之一切德藏三昧。
二、彼菩薩問法二：初、菩薩問彼諸菩薩問維摩詰：今世尊釋迦牟尼以何說法？
二、維摩答三：初、總指今佛說法維摩詰言：此土眾生剛強難化，故佛為說剛強之語以調伏之，
言是地獄，是畜生，是餓鬼，是諸難處，是愚人生處。是身邪行，是身邪行報；是口邪行，是口邪行報；是意邪行，是意邪行報。是殺生，是殺生報；是不與取，是不與取報；是邪婬，是邪婬報；是妄語，是妄語報；是兩舌，是兩舌報；是惡口，是惡口報；是無義語，是無義語報。是貪嫉，是貪嫉報；是瞋惱，是瞋惱報；是邪見，是邪見報；是慳吝，是慳吝報；是毀戒，是毀戒報；是瞋恚，是瞋恚報；是懈怠，是懈怠報；是亂意，是亂意報；是愚癡，是愚癡報。是結戒，是持戒，是犯戒；是應作，是不應作；是障礙，是不障礙；是得罪，是離罪；是凈，是垢；是有漏，是無漏；是邪道，是正道；是有為，是無為；是世間，是涅盤。
佛所說法，常依四種悉檀：一、世界悉檀，令人獲歡喜益；二、為人悉檀，令人獲生善益；三、對治悉檀，令人獲破惡益；四、第一義悉檀，令人獲入理益。然於其中，又隨國土凈穢不同，而所用有增減多少。若世界、為人二種悉檀，則凈穢俱用。如眾香國，以香為佛事，即世界悉檀，歡喜義也。令諸天人得入律行，即為人生善義也。聞斯妙香即獲一切德藏功德，即入理義也。蓋凈土根利，不必用剛強之語以說對治之法，故不全用之。若我娑婆，佛所說法，而四悉俱用，獨於對治一悉，偏用居多。是以維摩居士歷歷言之，甚言此土眾生剛強濁惡，對治說法，有如此也。
三、總結三：初、法
以難化之人，心如猿猴，故以若干種法制御其心，乃可調伏。
譬如象馬悷不調，加諸楚毒，乃至徹骨，然後調伏。
什公曰：馬有五種；第一、見鞭影即時調伏；第二、得鞭乃伏；第三、以利錐刺皮乃伏；第四、穿肌乃伏；第五、徹骨乃伏。眾生利鈍，亦有五品：第一、但見他無常，其心便悟；第二、見知識無常，其心乃悟；第三、見兄弟親戚無常，其心乃悟；第四、見父母無常，其心乃悟；第五、自身無常，極受苦惱，復加以苦言，然後乃悟也。
如是剛強難化眾生，故以一切苦切之言，乃可入律。
三、彼菩薩贊美二：初、贊如來彼諸菩薩聞說是已，皆曰：未曾有也！如世尊釋迦牟尼佛，隱其無量自在之力，乃以貧所樂法度脫眾生。
什公曰：晦跡潛明，自同貧乞；自同貧乞，則與相接；接則易鄰，故為貧所信樂也。
斯諸菩薩亦能勞謙，以無量大悲生是佛土。
四、維摩顯勝二：初、總說此土菩薩功德多維摩詰言：此土菩薩於諸眾生大悲堅固，誠如所言；然其一世饒益眾生，多於彼國百千劫行。
什公曰：譬如良醫，遇疫劫中，醫術大行，廣施眾藥，所療者眾，致供無量。菩薩大士處不凈國亦復如是，眾惡彌滋，兼濟乃弘，十事法藥，廣濟眾病，化廣利深，一世超於萬劫。
二、別釋此土菩薩十事勝二：初、標
所以者何？此娑婆世界有十事善法，諸余凈土之所無有。
何等為十？以布施攝貧窮，以凈戒攝毀禁，以忍辱攝瞋恚，以精進攝懈怠，以禪定攝亂意，以智慧攝愚癡，說除難法度八難者，以大乘法度樂小乘者，以諸善根濟無德者，常以四攝成就眾生，是為十。
什公曰：癡有二種：一者、一切法中癡；二者、於諸佛深法中不能明了。不凈國中，有二種癡；凈國中，乃說唯有佛法中不了癡。
燈曰：準例余度，亦有二種，略如貧窮二種：一者、貧於資生；二者、貧於功德。不凈國中，有二種貧；凈國中，唯有功德貧。毀禁二種：一者、四重毀禁貪；二者、六根侵毀六塵貪。不凈國中，有二種毀；凈國中，唯有六塵毀耳。瞋恚二種：一、惡罵捶打瞋；二、六塵侵犯瞋。不凈國中，有二種瞋；凈國惟有六塵侵犯瞋耳。懈怠二種：一、事上懈怠；二、理上懈怠。不凈國中，有二種懈；凈國唯有理懈耳。亂意二種：一、世間亂意；二、出世間亂意。不凈國中，具足二種；凈國唯有出世亂意耳。茍不了此，則不凈國中須用六度；凈國中無有六度，又何以為菩薩度門哉？
彼菩薩曰：菩薩成就幾法，於此世界行無瘡疣，生於凈土？
什公曰：深行菩薩，非所疑也。今淺行者，處不凈國，恐其行淺功微，未能自拔，譬如少湯投之大水，亦如少力之人入水救溺，未能兼濟，則與彼俱淪，故問以何為法，得生凈國也。
六、維摩詰為說二：初、總示八法維摩詰言：菩薩成就八法，於此世界行無瘡疣，生於凈土。
何等為八？饒益眾生而不望報；代一切眾生受諸苦惱，所作功德盡以施之；等心眾生，謙下無礙；於諸菩薩，視之如佛；所未聞經，聞之不疑；不與聲聞而相違背；不嫉彼供，不高己利，而於其中調伏其心；常省己過，不訟彼短，以一心求諸功德：是為八法。
瘡疣者，玉之瑕，身之疵也。菩薩茍有乎此，則行未足凈，而凈土不得生矣。維摩所說，則示以八行，以去八疵。饒益眾生，固菩薩之美行也，茍或望報，則瘡疣矣；乃至常省己過，不訟彼短，固菩薩之美行也，茍不以一心求諸功德，則瘡疣矣。修此八行，去此八病，誠行菩薩行無瑕之美玉，得生凈土捷疾之神足也。然而永異漁人之八疵，近乎分別善惡之八誡：一、世間誡；一、出世間菩薩上上誡。無足同日而語也。
維摩詰、文殊師利於大眾中說是法時，百千天人皆發阿耨多羅三藐三菩提心，十千菩薩得無生法忍。
發心有三：一、名字；二、相似；三、分真。既進讓十千菩薩無生法忍，分真之發心，退非名字之始發於僧那，當同仁王十善菩薩發大心，長別三界苦輪海也。
判教圓頓可知。
觀解者，食有四種：一、明相出時，諸天諸仙受食時也，可表空觀；二、中食，佛菩薩受食時也，可表中觀；三、夜食，鬼神受食時也；四、未明早食，畜生受食時也，可表假觀。今舍利弗心念：日時欲至，此諸菩薩當於何食？正中食時，蓋聲聞已破見思，一切智成，不乏空食，游戲神通，凈佛國土，不生好樂，不念假食明矣。惟受斥小嘆大之後，實慕回空向中之觀。日時欲至，當於何食，是念中觀之食。維摩所乞，香積之食，適彼諸菩薩方共坐食，中道之食明矣。此之中觀，從本性第一義天流出，故曰有諸天子，供養彼佛，但乞來之食，雖是中道，圓中非但，中必空假，故彼菩薩聞斯妙香，即獲一切德藏三昧。正以方丈之室，三根普被，四教并談。有諸凡夫在會須空食者，有諸聲聞、菩薩在會須假食者，有諸菩薩在會須中食者，無不禪悅為食，法喜充滿。如聞品獲益，有發道心者，有入無生者，此其證也。然有須此禪悅為食者，舍利弗等是也。有但聞法歡喜即獲充滿者，諸菩薩與香積俱來之眾，聞居士、菩薩彼此問法，而獲利益是也。是則但能於一心中修三種止觀，伏斷三惑上昏動之病，即是飽餐香積，頓獲禪悅法喜也。
十一、釋菩薩行品二：初、釋品題菩薩行，即香積菩薩請問法要，如來為說有盡、不盡二種法門也。第將啟斯要，其發有漸，始必俱歸佛所，次則如法問慰，乃至說佛事廣多，然後菩薩請法還土，是以未說法要，先歷事故也如此。
二、釋經文三：初、先歷事故六：初、俱歸佛所四：初、庵園現相三：初、園地莊嚴是時，佛說法於庵羅樹園，其地忽然廣博嚴事，一切眾會皆作金色。
肇公曰：至人無常所，理會是鄰。如來、凈名，雖服殊處異，然妙存有在，所以來往興化，共弘不思議道也。因遣問疾，所明若上，今將詣如來封印茲典，故先現斯瑞，以啟群心者也。
阿難白佛言：世尊！以何因緣有此瑞應：是處忽然廣博嚴事，一切眾會皆作金色也？
佛告阿難：是維摩詰、文殊師利與諸大眾恭敬圍繞，發意欲來，故先為此瑞應。
二、丈室來儀二：初、維摩偕文殊見佛於是，維摩詰語文殊師利：可共見佛，與諸菩薩禮事供養。
文殊師利言：善哉！行矣！今正是時。
維摩詰即以神力，持諸大眾并師子座，置於右掌，
四、廣眾俱往三：初、維摩威儀往詣佛所。到已著地，稽首佛足，右繞七匝，一心合掌，在一面立。
其諸菩薩即皆避座，稽首佛足，亦繞七匝，於一面立。
諸大弟子、釋、梵、四天王等，亦皆避座，稽首佛足，在一面立。
於是，世尊如法慰問諸菩薩已，各令復座，即皆受教。眾坐已定，
三、佛顯難思四：初、問身子見不佛語舍利弗：汝見菩薩大士自在神力之所為乎？
唯然！已見。
於汝意云何？
世尊！我覩其為不可思議，非意所圖，非度所測。
肇公曰：向與文殊俱入不思議室，因借寶座，覩其神力，兼食香飯，乘掌而還，莫測其變，故自絕於圖度。此經大旨所明不思議道，故往往多顯不思議跡也。
四、園眾聞香五：初、慶喜問佛爾時，阿難白佛言：世尊！今所聞香，自昔未有，是為何香？
佛告阿難：是彼菩薩毛孔之香。
於是，舍利弗語阿難言：我等毛孔亦出是香。
阿難言：此所從來？
曰：是長者維摩詰從眾香國取佛余飯，於舍食者，一切毛孔皆香若此。
五、明香住久如四：初、慶喜啟問阿難問維摩詰：是香氣住當久如？
維摩詰言：至此飯消。
曰：此飯久如當消？
四、維摩復答二：初、明分段勢力曰：此飯勢力至于七日，然後乃消；
什公曰：七日乃消，有二因緣：或有食香飯，飯不時消，心必厭舍，故不令久也。亦云應得道者，飯氣時薰，不過七日，必成圣道。如道跡七生，七步蛇嚙等，勢不過七步，事不須久，故不令過七日也。
燈曰：七日者，欲界分段之大數也。生善滅惡之數，亦不過七。如初果道跡，必獲滅善生惡數，亦不過七。如人死之亡七，毒蛇嚙人之七步，至於佛設道場，期亦必七，密部咒愿亦必至七，以至人無食七日必死，眼無食七日必盲，皆是數也。香飯雖凈國而來，猶屬分段，故功勳勢力，亦必七日乃消也。
二、明入道勢力三：初、法二：初、小乘入道又阿難！若聲聞人未入正位食此飯者，得入正位然後乃消；已入正位食此飯者，得心解脫然後乃消；
什公曰：正位者，見諦十六心也。問曰：食香飯云何得道？答曰：體安心靜，發未曾有意。飯尚如此，何況道耶？有此妙果，必有妙因，極大信樂，深信因果，達因果即解緣起，解緣起即見實法。
若未發大乘意，食此飯者，至發意乃消；已發意食此飯者，得無生忍，然後乃消；已得無生忍食此飯者，至一生補處，然後乃消。
以此而觀，香飯勳力極大。凡夫、圣人，小乘、大乘，淺位、深位，隨其體量，奏績不同。惟一生補處，欲至佛位，未嘗言之，可以見方等法力之不可思議也。
譬如有藥，名曰上味，其有服者，身諸毒滅，然後乃消。
此飯如是，滅除一切諸煩惱毒，然後乃消。
六、明佛事廣多二：初、慶喜略以香飯而為生起阿難白佛言：未曾有也！世尊！如此香飯，能作佛事。
二、如來廣說諸法而作佛事二：初、明諸佛說法不可思議七：初、先為印可佛言：如是！如是！
二、廣為宣說三：初、明有諸指示而作佛事二：初、明諸法而作佛事二：初、正明阿難！或有佛土，以佛光明而作佛事；有以諸菩薩而作佛事；有以佛所化人而作佛事；有以菩提樹而作佛事；有以佛衣服、臥具而作佛事；有以飯食而作佛事；有以園林、臺觀而作佛事；有以三十二相、八十隨形好而作佛事；有以佛身而作佛事；有以虛空而作佛事，
眾生應以此緣得入律行；
有以夢、幻、影、響、鏡中像、水中月、熱時焰，如是等喻而作佛事；
有以音聲、語言、文字而作佛事；
或有清凈佛土，寂寞、無言、無說、無示、無識、無作、無為而作佛事。
如是，阿難！諸佛威儀進止，諸所施為，無非佛事。
阿難！有此四魔、八萬四千諸煩惱門，而諸眾生為之疲勞，諸佛即以此法而作佛事，
是名入一切諸佛法門。
據此結成法門之先，而言無非佛事，明其所以云有四魔、八萬四千煩惱，而諸眾生為之疲勞，即以此法而作佛事，則知諸佛所設度門，不啻如上所說，乃有八萬四千之多。然有諸多八萬，若曰八萬煩惱，此屬集諦境攝；若曰八萬塵勞，此屬苦諦境攝；若曰八萬波羅蜜門，此屬滅諦境攝；若曰八萬陀羅尼門，此屬道諦境攝。又復應知，八萬雖多，不外三毒等分四分煩惱，而此煩惱又不外六根。故楞嚴云：生死煩惱、菩提涅盤，同是六根，更非他物。是則上文所說，其言雖約，義實該博，以其無非六根六塵。如佛光明，諸菩薩化人，菩提樹、佛相好及身，此以眼所對色塵而作佛事者也。飯食，此以舌根所對味塵而作佛事者也。眾香，此以鼻根所對香塵而作佛事者也。園林、臺觀、天衣，此以身根所對觸塵而作佛事者也。音聲、語言，此以耳根所對聲塵而作佛事者也。文字亦眼色類，寂寞十大愿王，無非菩薩之愿行也。
得佛音聲；身、口、意善，得佛威儀；
肇公曰：經云有八種音，亦云有六十種音。密跡經云：佛不思議音應物無量也。
深修善法，所行轉勝；以大乘教，成菩薩僧；心無放逸，不失眾善。
行如此法，是名菩薩不盡有為。
二、釋不住無為三：初、徵
何謂菩薩不住無為？
二、釋十：初、不住空無相無作無起謂修學空，不以空為證；
肇公曰：自此下，皆無為觀行也。觀無為，必覩恬怕之樂，而能不證涅盤，永處生死，名不住無為也。空、無相、無作，三乘共行，而造觀不同；二乘空觀，唯在無我，大乘空觀，無法不在；以無法不在故，空法亦空；空法既空，故能不證空。
修學無相、無作，不以無相、無作為證；
肇公曰：二乘無相，唯在盡諦；大乘無相，在一切法。二乘無作，不造生死；大乘無作，萬法不造也。
修學無起，不以無起為證；
肇公曰：諸法緣會而有，緣散而無，何法先有？待緣而起乎！此空觀之別門也。
觀於無常，而不厭善本；
什公曰：無常則無法不滅，滅而不斷，故修善不厭。亦觀無常是泥洹道，泥洹道則皆善本。今不住無為，故不厭有也。
觀世間苦，而不惡生死；觀於無我，而誨人不倦；觀於寂滅，而不永寂滅；
肇公曰：二乘以無常為無常，故厭有為善法；以苦為苦，故惡生死苦；以無我為無我，故怠於誨人；以寂為寂，故欲永寂。菩薩不以無常為無常，故能不厭善本；不以苦為苦，故不惡生死；不以無我為無我，故誨人不倦；不以寂為寂，故不永寂也。
觀於遠離，而身心修善；
什公曰：遠離有三：一、離人間五欲；二、離煩惱；三、諸法性空遠離。今觀性空遠離，而不離善也。
觀無所歸，而歸趣善法；
肇公曰：諸法始無所來，終無所歸，雖知無歸，而常歸善法也。
觀於無生，而以生法荷負一切；
肇公曰：雖見無生，而處生荷彼也。
觀於無漏，而不斷諸漏；
肇公曰：凡諸無漏，與有為同，體自無相，皆無為行也。雖見無漏，而與彼同漏。同漏有二：有為入生死，實未斷漏者；有已盡漏，而現不斷者。
觀無所行，而以行法教化眾生；
肇公曰：法性無業，何所修行？雖知無行，而教必以行者也。
觀於空無，而不舍大悲；
肇公曰：諸法之相，唯空唯無，然不以空無舍於大悲也。
觀正法位，而不隨小乘；
肇公曰：正法位者，觀無為取證之地也。
什公曰：謂無生滅取證法也。
觀諸法虛妄，無牢、無人、無主、無相，本愿未滿，而不虛福德、禪定、智慧。
修如此法，是名菩薩不住無為。
此文所說盡不盡解脫法門，謂不盡有為，不住無為之義，亦不異中維摩所說，慰喻新學菩薩中，有慧方便，有方便慧，即不盡有為，不住無為，以至云雖行於空而殖種德本等。但異其辭，而變其文耳。是則了彼則知此，知此則了彼，更不俟繁釋也。
二、約二法合釋四：初、約福德智慧一雙釋又具福德故，不住無為；具智慧故，不盡有為；
肇公曰：上直明菩薩不盡有為，不住無為，未釋所以不盡，所以不住。夫大士之行，行各有以，妙期有在，故復對而明之。夫德之積也，必涉有津，若住無為，則功德不具也。
什公曰：上一門現一義，今明一門中兼具二義。若不住無，則不盡有；不盡有，則不住無也。
大慈悲故，不住無為；滿本愿故，不盡有為；
集法藥故，不住無為；隨授藥故，不盡有為；
肇公曰：采良藥，必在山險，非華堂之所出；集法藥，必在險有，非無為法之所出也。又曰：若舍有為，則與群生隔絕，何能隨而授藥？
知眾生病故，不住無為；滅眾生病故，不盡有為。
肇公曰：習知眾病，必知病所，豈住無為之所能乎？又曰：滅眾生病，必造有治，豈盡有為之所能乎？
諸正士！菩薩以修此法，不盡有為，不住無為，是名盡無盡解脫法門，汝等當學。
三、興供贊嘆二：初、供贊爾時，彼諸菩薩聞說是法，皆大歡喜，以眾妙華，若干種色，若干種香，散遍三千大千世界，供養於佛及此經法并諸菩薩已，稽首佛足，嘆未曾有，言：釋迦牟尼佛乃能於此善行方便。
言已，忽然不現，還到彼國。
香積菩薩，往來威儀，顯隱不同，皆菩薩不思議神通之力，原其化跡，各有其故：來時將有自利兼助興道法之功，是以顯來，俾眾會而咸覩；歸國既歛跡以還元，是以忽然不現，俾眾會而寂默也。
判教者，不盡有為，不住無為，衍同三教，皆得言之。如通人至已辦地，證無為之體，即便出假修菩薩行，留習潤生，廣度眾生，豈非不盡有為，不住無為乎？別人至七住，破見思已，即修出假之觀，登十行、十回向，皆菩薩利生邊事，豈非不盡有為，不住無為乎？然分界內界外行布不融不能，及圓頓教人觀行位中，已有說法兼行正行兩種六度，矧八信出假，登住圓證，雙照空有，有為、無為二邊皆不盡，雙遮空有，則有為、無為俱遣，方為行菩薩究竟之法也。
觀解者，觀一念心性，即空即假即中。即俗故，觀有為，行菩薩行也；即空故，觀無為，修涅盤道也；即中故，雙遮雙照二邊法，不盡有為，不住無為也。