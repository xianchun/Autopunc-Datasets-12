三門分別：一、來意；二、釋名；三、解妨。來意有三：一者、七品明學行流通中，前之一品明所學行，下之六品明能行人。能行人中分四：此之一品，正明現在具安樂行流通之人；及，因釋此疑，展轉生起；及，明助、正依安樂行流通之人所得功德；，明佛自身往居因位，行安樂行，行忍辱等流通此經，今得佛果，勸諸眾生應勤修學，故此品來。二者、兩品明一乘行中，前品明所行行，此品明能行人，故此品來。三者、論云：七者、示現教化眾生無上故，地中涌出無量菩薩摩訶薩。此中明佛已曾教化無量菩薩，行此四行，涌出持經勸諸眾生云何不學，故此品來。
釋名者，涌謂上昇，出謂顯現，從地上昇而顯現，名。玉篇：涌，騰也。涌如水上騰，故應作涌。踴，跣也，非騰義。
解妨者，何故不言從傍來，乃言從地踴出？
答：明依四行，以持經踴出生死之地故。又明不離此界，佛曾所化，已超生死之地，故不言從傍來，但說從地踴出。
經：爾時，他方至而廣說之。
贊曰：此品之中，大文分四：一、他土請持；二、如來不許；三、此方踴出；四、菩薩疑生。此初也。
經：爾時，佛告至廣說此經。
贊曰：如來不許，有二：初止；後顯。且說極多，故言六萬，實非唯爾。顯佛化功，止他不許，縱令他護，亦有何愆？
經：佛說是時至同時踴出。
贊曰：此方涌出，有八：一、從地踴出；二、昇空贊禮；三、神力促時；四、眾人共見；五、導師省問；六、世尊慰答；七、四人隨喜；八、如來贊之。初文分五：一、地裂；二、圣踴；三、相好；四、住處；五、群輩。此初二也，表破生死故地裂，顯趣菩提故踴出。
經：是諸菩薩至虛空中住。
贊曰：此相好及住處。行安樂行所得果，故相好；證真性而得一乘，故住空。
經：是諸菩薩至所不能知。
贊曰：此群輩，有三：一、來由；二、列數；三、結之。列數有八輩：一、河沙；二、分沙；三、那由他；四、萬；五、千；六、百；七、十；八、單。
經：是諸菩薩至於二世尊。
贊曰：第二、昇空贊禮，有三：一、詣塔；二、禮足；三、敬贊。
經：是諸菩薩至謂如半日。
贊曰：第三、神力促時，有三：一、贊長時；二、受亦久；三、促時。本論說此經所說劫，晝、夜、月、時、年。此以晝夜合數，不廢二十五日，成五十小劫。或復五十日、五十月及時、年。贊德逾深，時長可悉，受贊神力亦等贊時神力，變其本心，圣通延促光景，眾生愛法，已是忘疲，況圣冥加，輒生勞厭。故諸四眾謂如食頃。法食資持，神通制御，故經多劫，年命不虧。
經：爾時，四眾至國土虛空。
贊曰：第四、眾人共見。
經：是菩薩眾中至唱導之師。
贊曰：下第五、導師省問，有四：一、列名；二、德行；三、直省；四、偈問。此初二也。行高勝廣，離惡進善，故名四種。
經：在大眾前至生疲勞耶。
贊曰：三、直省；四、偈問。玉篇：訊，問也，辭也，言也。執問、通問，曰訊。
經：爾時，世尊至入於佛慧。
贊曰：第六、世尊慰答，有二：初標；後釋。釋中有三：一、見佛樹善；二、即便受化；三、迂會亦從。初雖不從，後亦從也。初二贊菩薩，後一說聲聞。或初二說迂會，後一說趣寂。不愚法者，入解佛慧，非入證也。
經：爾時，諸大菩薩至我等隨喜。
贊曰：第七、四人隨喜。
經：於時世尊至發隨喜心。
贊曰：第八、如來贊之。
經：爾時，彌勒至問訊如來。
贊曰：下品第四大段、菩薩疑生，分八：一、心念；二、語演；三、他問；四、傍答；五、贊許；六、正答；七、眾念；八、申請。此初也。
經：時彌勒菩薩至愿兩足尊說。
贊曰：下語演，有十九頌半，分三：初一頌總申疑請；次十六頌半請所疑事；後二頌申眾疑意。此初也。
經：是從何處來至為從何所來。
贊曰：下請所疑事，分五：二頌來處；九頌來數；二頌化行；二頌半國名；一頌不識。此初，有三：一、來由；二、贊德；三、來處。
經：一一諸菩薩至猶不能盡知。
贊曰：來數有三：一頌總；七頌別；一頌結。
經：是諸大威德至修習何佛道。
贊曰：此化行，有五問。
經：如是諸菩薩至未曾見是事。
贊曰：此國名。
經：我於此眾中至愿說其因緣。
贊曰：此不識也。
經：今此之大會至唯愿決眾疑。
贊曰：第三段、申眾疑意。
經：爾時，釋迦牟尼佛至從何所來。
贊曰：第三、他問。
經：爾時，諸佛至因是得聞。
贊曰：第四、傍答。
經：爾時，釋迦至如是大事。
贊曰：下第五、贊許，有二：初贊；後許。此初也。阿氏多，云無能勝，彌勒名也。阿逸多，訛也。
經：汝等當共至大勢之力。
贊曰：下許，有二。此長行。被精進鎧，鎧謂兵甲兜鍪。令心勇銳，欣樂聞法，心不退轉，名堅固意。以義深遠，恐其疑退。此說四力：一者、慧力，即如來秘密法、報二身智性相故。二、神通力，即彼神通佛化身也。三、奮迅力，決定所作也。奮音：俯問反，揚也。迅音：息晉反，又松閏反，疾也。今從後反。師子將欲決定所作，必先奮迅，頓巽身毛，疾揚其身，後方定作，明我今決定說自所作三身妙事。四、威猛力，正作所作，示所有威，制伏摧破，摧破自余不信者故。或由智慧故奮迅，由神通故威猛。或智慧者法、報二身，下三化身，神變、記心、教誡三輪，如次之功用也。
經：爾時，世尊至汝等一心聽。
贊曰：初二頌勸勿生疑，許可為說，後二頌顯佛實語，誡一心聽。
經：爾時，世尊至令發道意。
贊曰：下第六、正答，有三：初告我化；次明住行；後末後一頌結勸生信。此初也。
經：此諸菩薩至正憶念。
贊曰：下明住行，有六，此有二：一、住處；二、解經。通利，聞慧；思惟，思慧；憶念，修慧。
經：阿逸多至求無上慧。
贊曰：此有四：一、樂靜；二、精進；三、樂深智；四、求無上慧。
經：爾時，世尊至令發大道心。
贊曰：七頌半頌前，中分五，此一半頌標佛化。
經：此等是我子至為求佛道故。
贊曰：初一半頌樂靜，後一頌精進。憒音古對反，心亂也。鬧音：奴效反秘密，佛為對除諸過失故，說種種教，且除八障，說最上乘：一、除輕佛；二、除輕法故，說我曾名勝觀如來，法身無別故；三、除懈怠，如說愿生極樂世界，皆得往生等；四、除小善，生喜足，於一善根或贊或毀；五、除貪行，稱贊佛土富樂莊嚴；六、除慢行，稱贊諸佛或有增勝；七、除惡作悔修善障，說於佛等雖行輕毀，然彼有情亦生天趣；八、除不定性障，令舍聲聞下劣意樂，記大聲聞當得作佛。又說一乘更無第二。
四、轉變秘密，如說覺不堅為堅，善住於顛倒，極煩惱所惱，得最上菩提，如是等隱密名言，解之令異。此中秘密即是第三、對除秘密，由輕佛德及貪慢行者，說他佛身以為自體，稱贊佛故。如下經言：於此中間，說燃燈佛等，如是皆以方便分別。言神通者，所化多眾，神力化之，令生發意。
經：一切世間至三菩提。
贊曰：下正說壽量，準論為二段：初明菩提無上；後諸善男子！我本行菩薩道，所成壽命下，重顯報、化二身差別之相，涅盤無上。初文之中，論分三段，示現三佛菩提故。
一、應化菩提，隨所應見而為示現故，如經皆謂如來出釋氏宮，去伽耶城不遠，坐於道場，得阿耨多羅三藐三菩提故，即此文是。二者、報佛菩提，十地行滿足，得常涅盤，如經善男子！我實成佛已來，無量無邊百千萬億那由他劫故，次下文是。三者、法佛菩提，謂如來藏性凈涅盤常清凈不變故，如經如來如實知見三界之相，乃至不如三界，見於三界故。所以者何下文是。此依初無上，具有三身以為三義。
佛身增減，諸教不同，或總名一佛寶，或分別為二。佛地論說：一、生身；二、法身。法身、實報皆名法身，實功德故；他報、化身俱名生身。又般若論說二：一、真佛；二、非真佛。初是法身，後余二身。或分為三，即此所說三佛菩提。或說四種，楞伽經說：一、應化佛；二、功德佛；三、智慧佛；四、如如佛。初是化身，中二是報身，後一是法身。
金光明經又說四種：一、化非應，佛為物所現龍、鬼等形，不為佛身，名化非應；二、應身非化，謂地前菩薩所見佛身依定而現，非五趣攝，名應非化，即四善根所見一大千一應身也；三、亦應亦化，謂諸聲聞所見佛身，現見修成，故名為應；見人同類，故名為化；四、非應非化，謂佛真身。前三是化，後是法報。
佛地論亦說四：一、受用非變化，謂自受用身；二、變化非受用，謂變化身化地前類；三、亦受用亦變化，謂他受用身化十地菩薩；四、非受用非變化，謂法身。
華嚴經說有十佛：一、無著佛，安住世間成正覺故，佛地論名現等覺佛；二、愿佛，愿出生故，彼名弘誓愿佛；三、業報佛，信成就故，諸行皆因，且說一信，彼名業異熟佛；四、持佛，隨順世間不斷絕故，彼名住持佛；五、涅盤佛，示滅度故，彼名變化佛；六、法界佛，於一切處無不現故；七、心佛，善安住故，此上二名同彼；八、三昧佛，成就無量功德無所著故，彼名定佛；九、性佛，善決定故，彼名本性佛；十、如意佛，以普覆故，彼名隨樂佛。
前五世俗佛，後五勝義佛，隨其所應，三身所攝。前五是化身攝，以名世俗故；法界一種是法身攝，本性一種通法及受用，余三一向是受用故。論云此五是勝義故。雖法及受用不同，形前變化，皆勝義也。勘無垢稱觀如來品經及疏。
楞伽經言：大慧！法佛說法離攀緣，離能觀所觀，離所作相量故等。大慧！報佛說一切法自相同相故，因自心現熏習相故，亦說譬如幻師幻作種種形像，諸愚癡人取以為實，而彼諸像實不可得，是名分別虛妄法體。大慧！化佛說施、戒、忍、精進、禪定、智慧、蔭、界、入等法。
般若論云應化非真佛，亦非說法者等，推功歸本，唯法身故。彼經宗說真法身故。乘文便故，略明佛義。三身成佛，如彌勒疏，別義如佛地及唯識并法苑說。雖說佛身增減不同，今以類論，莫過二種：一、真；二、化。地前菩薩及二乘見名為化身，報、法二身名為真身。
由此理故，明三佛菩提中，分二：初明三乘所見，其所疑身；後明三乘所不知真身。此初也。
經：然善男子至那由他劫。
贊曰：下明三乘所不知真身，分三：初標成道來久；次解成道已來時節；後結成前說。如是我成道已來，甚大久遠下是，此初也。論釋唯說報身成道，據實報身修生覺滿名成，法身修顯證圓名成，亦有何失？此中雖標報身成久，後釋亦顯法身體義。
經：譬如五百至知其數不。
贊曰：下解成道已來時節，有二：初分明說報佛菩提，成道來久，為物說近；後、諸善男子！如來所演經典下，密說法身。由證此故，成道實久，應物權現。初是能證智，後是所證理。智、斷二德，智及智處如次明故。初文有三：初舉喻問；次彌勒等答；後佛廣釋。此初也。
經：彌勒菩薩至無量無邊。
贊曰：此彌勒等答，有三：一、總陳無量；二、明二乘不知；三、結無邊。有云阿惟越致應從阿鞞跋致，不退轉地。
經：爾時，佛告至阿僧只劫。
贊曰：下佛廣釋，分二：初告報身成道實久；後諸善男子！於是中間下，告化身，釋彼疑難。初文有二：初明成道來劫；後明所住處。此初，有二：初標明告；後釋劫多。
經：自從是來至導利眾生。
贊曰：明所住處也。自受用身實遍法界，相狀難見，仍隨小情以釋自體，舉用顯之。云別所在，有起用處，身即在故。亦如虛空廣遍無礙之處相彰，實報、法體俱圓證之處便顯，故自報身舉用別顯。又說導利十地菩薩他受用身，舉他所知以明成久，非自報也。
經：諸善男子至方便分別。
贊曰：下告化身，釋彼疑難，有三：初標釋；次別釋；後諸善男子！如來見諸眾生下，結釋。此初也。他眾有疑云：成道既久，常此教化，中間所有燃燈、毘婆尸等，成道入滅，說法度生，復是誰耶？今標釋云：於是中間說燃燈佛等成道入滅，如是皆以智慧方便善巧分別說於他佛，非離我身，別有彼佛。
經：諸善男子至諸根利鈍。
贊曰：下別釋疑，有二：初明所由；後隨所應度下，顯差別。此初也。由諸眾生發心修行愿見佛者，名為來至我所。觀五根利鈍差別，為利根者說成道久，為鈍根者現成道近；為利說成正覺，為鈍現入涅盤；為利現大身，為鈍現小身；為利說深法，為鈍說淺法。各隨所應，感現差別。
經：隨所應度至發歡喜心。
贊曰：此顯差別。由諸來者根性異故，世尊自說名字不同，成道已來久近、年歲大小、身量不同，此為成道并現入滅示相不同，說一二乘、三四乘法方便不同，應可彼心皆令歡喜。只如澄空璧彩，洞皎無涯，任水旋光，暉華有極，水清而月影便現，水濁乃月影便沈，全破器現不同，暗明猶來有別，此乃報、化之差別也。
此文二釋：一者、不廢釋迦實成道久，化現新成；二者、何廢四意趣中平等意趣、四秘密中對治秘密，除輕佛法障，并破慢行，說他為自，稱贊諸佛或有增勝。不爾，燃燈佛前誰受記別？此亦化現，何所相違？
經：諸善男子至作如是說。
贊曰：此結釋也。善少故德薄，罪多故垢重，應小器而近登正覺，對大根實成道已久。方便化生，令入道故；時時現出，令渴仰故經：諸善男子至皆實不虛。
贊曰：下第二、密說法身，由證此故，成道實久，應物現權，有三：初標應物說示不同，皆不虛唱；次釋由證法身，故能現此，據實真理，本無此事；後以諸眾生下，釋應物現權所由。此初，有三：一、標；二、顯；三、結不虛。
說謂言說，示謂示現，身即內體，事謂事業。說己身者，謂說我身曾為薩埵王、尸毘王等。說他身者，如說彌勒往為一切智光仙人，阿彌陀佛作法藏比丘等。示己身者，現為釋迦，身自出世，勝鬘遙請，佛現空等。示他身者，現為毘鉢尸佛，出現世間，開塔現多寶佛等。示己事者，現為釋迦，降魔、成道、說法、現通等事業。示他事者，示作大通智勝，現通、動地、放光、成道等事業。為度眾生，能現此事，皆實不虛。
經：所以者何至無有錯謬。
贊曰：由證法身故，然真理本無此事也。有何所以能為說示皆不虛也？由如實見此真理故。此有五句。如實見言貫通五處。初句依妄處以顯法身。論云：三界相者，說眾生界即涅盤界，不離眾生界，有如來藏相之性故。云：世間相常住。即此是也。
第二句依常凈以顯法身。論云：無有生死，若退若出者，謂常清凈不變故。退謂沈淪。出謂離系。或即生滅。謂生死法有退有出，真無此事，故是常清凈。
第三句依不即不離以顯法身。論云：亦無在世及滅度者，謂如來藏真如之體，不即眾生界，不離眾生界。無在世故，不即眾生界；無滅度故，不離眾生界。
第四句依離四相以顯法身。論云：非實非虛非如非異者，謂離四種相。四種相者，是無常故。生相實有，滅相是虛，住相為如，變相為異。法身無彼，故四皆非。
第五句依佛內證，非凡所得，以顯法身。論云：不如三界，見三界者，如來能見能證真如法身，凡夫不見，是故經言如來明見，無有錯謬。論解此唯屬第五句，乍似總結以上諸句。此句說言如來正智能分明見，不如三界之妄相而能證見三界之體性真如法身，故言如來明見無錯。
經：以諸眾生至未曾暫廢。
贊曰：下釋應物現權所由。種種性者，界也。欲者，勝解。行，謂心行。憶想，謂遍趣行。由此等故，佛事無廢，種種說示，前說報身實成道久，佛眼觀其諸根利鈍，故說示不同。此說法身實無諸相，由隨眾生性欲等異，故說示不同。
經：如是我成至常住不滅。
贊曰：明三乘所不知真身中，第三、結成前說。
經：諸善男子至復倍上數。
贊曰：上明菩提無上。下第二大段，重顯報、化二身差別之相，涅盤無上。中分二：初法說二身常住起滅；後喻說二身常住起滅。初文復二：初明二身常住起滅；後又善男子！諸佛如來法皆如是下，釋成前說法爾不虛。
初文復二：初明報身隨眾生界及本愿力皆無盡故，壽命常住；後明化身隨眾生身及意樂故，現有起滅。此初也。本行菩薩道時，愿度眾生盡，方入無余，以眾生界無盡期故，今得果圓，愿行無萎，故壽不盡，復倍上數。
經：然今非實至教化眾生。
贊曰：下明化身隨眾生身及意樂故，現有起滅，有三：一、標；二、釋；三、成，是故如來以方便說下是。此初也。然今報身非實滅度，便虛唱言當取滅度，此乃化相方便示現，化眾生爾。
經：所以者何至妄見網中。
贊曰：下釋，有二：初明本性惡；後明更生惡。此初也。本惡有六：一、薄德，不能感得勝人勝法；二、不種善根，無因可果生；三、貧窮，無財無法，意小志劣；四、下賤，自輕蔑身；五、著欲，煩惱惛醉；六、入於憶想妄見網中，邪詐聰明，錯行亂學。
經：若見如來至恭敬之心。
贊曰：此明更生惡，有五：一、憍恣放逸；二、懷厭，不樂親近攝受；三、懷怠，懈怠所纏，不能自察；四、不生難遭之想，見佛不生希遇之心；五、不生恭敬心，不起渴慕，修隨順業。此說由彼本性惡故，見佛更生初三種惡，故不生難遭之想、恭敬之心。
經：是故如來至而言滅度。
贊曰：下成有三：初標；次釋；後結。
經：又善男子至皆實不虛。
贊曰：釋成前說法爾不虛。此意說言：報身法爾愿度一切眾生皆盡，常住不滅；法爾化身隨順眾生愛憎欣厭，示有生死。涅盤經說：如來不入涅盤。偈言：假使烏角鵄，同共一樹棲，猶如親兄弟，爾乃永涅盤。假使蛇鼠狼，同處一穴游，相愛如兄弟，爾乃永涅盤。假使一闡提，現身成佛道，永受第一樂，爾乃永涅盤。如來視一切，猶如羅睺羅，云何舍慈悲，永入於涅盤？對前三喻，一一應說此後一頌，恐厭文繁，故總說一。然則入大涅盤，三事圓滿，二乘之所未得。化相入滅，從此滅已，他方復化，於此復生，身智既不永無，豈同二乘入滅？由此故名涅盤無上。
經：譬如良醫至善治眾病。
贊曰：下第二段、喻說二身常住起滅，有二：初喻說常住起滅；後喻問答，辨此不虛。喻有十二：一、善達機宜喻；二、慈矜起化喻；三、觀機道隱喻；四、逢緣惑起喻；五、濟生成道喻；六、見佛咸欣喻；七、應機說法喻；八、根熟道成喻；九、未熟厭法喻；十、令悕示滅喻；十一、戀佛愛法喻；十二、得圣見佛喻。此初也。
只如二乘練根相對，生少得者為鈍，生多得者為利；勤墮相對，生少得者為利，生多得者為鈍。今說後對。此初二喻，合是初生見佛，俱教發心。第三、第四喻，合是第二、生根熟勤修者，不失本心而漸修；未熟懶墮者，失本心而復退。第五、第六、第七、第八、第九喻，合是第三、生根熟勤修者，見釋迦佛而無學滿，即發大心，受變易生；未熟懶墮者，雖見今佛，而猶未證，住凡夫位。第十、第十一、第十二，合是第四、生昔根未熟懶墮者，值彌勒佛，并皆得道，亦發大心，先受變易生；根熟勤得道者，亦得見彼佛，故言并令得見。彌勒即我，異名說故。
或總說三生：初四喻是初生，佛初現涅盤，彼不見佛，便起煩惱。次五喻是第二生，是釋迦佛中現涅盤，根熟勤修道者，住有學位，漸斷煩惱，名為除愈，非皆斷盡，成無學道。其根未熟墮者，猶住凡位而猶未證。後三喻是第三生，根熟勤者并得無學，未熟墮者亦得有學。此二末後俱見釋迦，并發大心，故授記中無學、有學并皆雙有，為此等類示有涅盤，是此中喻之大意也。
良醫具四德：一、識病體；二、識病因；三、識病滅已不生；四、識病滅已更生。涅盤經云：大慈愍眾生，故今我歸依，善拔眾毒箭，故稱大醫王。世醫所療治，雖差還復生，如來所治者，畢竟不復發。世尊甘露藥，以施諸眾生，眾生既服已，不死亦不生。故以良醫喻之於佛。智慧者，識觀生死。聰達者，應機垂濟。明練方藥，能諳教及理。善治眾病，謂更無發者，同醫四德。
經：其人多諸至乃至百數。
贊曰：二、慈矜起化喻。有二乘種方稱為子，故言十、二十。兼菩薩性，為不定故，言至百數。修百行故，初教發心位也。
經：以有事緣，遠至余國。
贊曰：三、觀機道隱喻。眾生根機時猶未熟，他方機會，化身遂隱，往他方化。或往凈土、穢土行化，名為余國。
經：諸子於後至宛轉于地。
贊曰：四、逢緣惑起喻。無佛已後，因惡知識，煩惱遂起，迷醉其心，名飲他毒藥，宛轉生死之地。涅盤經言：貧窮無救護，猶如困病人，無醫隨自心，食所不應食。眾生煩惱病，常為諸見害，遠離法醫師，服食邪毒藥。根熟、未熟雖俱起惑，根不熟者，惑重退流；根已熟者，惑輕修行。
經：是時，其父還來歸家。
贊曰：五、濟生成道喻。昔日所化，示居生死之家，此緣方熟，故為現身。或昔化境本住名家。
經：諸子飲毒至更賜壽命。
贊曰：六、見佛咸欣喻。初喜後請。失本心者，謂根未熟，失凈起染。不失心者，得本凈心，諸根熟類。歡喜，意業；禮拜，身業；問訊，語業。三業歸依，請說法要。更賜壽命，今乞慧壽。
經：父見子等至無復眾患。
贊曰：七、應機說法喻，有二：初求妙巧之方；後施善權之教。依三世佛教法經方，內求好理藥，并求好行草，其戒定慧學，名色香美味。或息惡、務善、利生三法無所闕少，名皆具足。如次配之，智慧簡擇，義同於搗；播揚麤妙，義同於篩。令前三學、三行相隨順行，名為和合。學者惑滅，勸之服行。
經：其諸子中至病盡除愈。
贊曰：八、根熟道成喻。謂諸根熟得道之輩，色、香二種喻福及慧。得道兩釋，如前已解。愈音：以主反，差也，應作癒。玉篇作愈，益也，勝也。心憂為]，病差為癒。
經：余失心者至而謂不美。
贊曰：九、未熟厭法喻，有二：初不肯服；後釋所由。即根未熟，雖初少求法，後不肯修行，煩惱深故，而厭於法。
經：父作是念至令服此藥。
贊曰：十、令悕示滅喻，有三：初念設權方；次教留遺法；後示言入滅。此初也。煩惱深故，妙教不遵，應設權方，令其修服。
經：即作是言至勿憂不差。
贊曰：教留遺法也。道成既久，寄言衰老，入滅時近，今留教在，汝可依行，煩惱必滅，故勿憂患。
經：作是教已至汝父已死。
贊曰：示言入滅。還隱前化，名至他國。遣言教使，唱言入滅。云汝父死，父實不滅，暫息化故。
經：是時，諸子至無復恃怙。
贊曰：十一、戀佛愛法喻，有二：初念佛慈哀，思己孤子；後悲感依教，惑苦皆除。此初也。初是念佛，後是戀法。佛在慈悲救濟，救護使無惑苦，今既佛滅，無依無怙，孤子何賚？
經：常懷悲感至毒病皆愈。
贊曰：此悲感依教，惑苦皆除。加行諦觀，名為醒悟。入圣依服，惑苦皆除。毒喻煩惱，病喻眾苦。
經：其父聞子至咸使見之。
贊曰：十二、得圣見佛喻。若令得圣，二乘無學而見佛者，入變易生死，見佛化身凈土久住，義同來歸而令彼見。或為地前，得入十地報土見佛，此雖化佛，上位階降，理準亦爾。
經：諸善男子至虛妄過者。
贊曰：此喻問答，辨此不虛。一、問；二、答；三、成。此說化身如醫示死，報身如父實體常存。涅盤之義，如別章說。
經：爾時，世尊至常住此說法。
贊曰：二十五頌半分二：初二十頌半菩提無上；後五頌涅盤無上。初文有三：初十頌半明報、化二身；次八頌明報、化二土；後之二頌結勸無疑。初復有三：初三頌報、化二身；次六頌報身佛，無緣不見，有緣得見；後一頌半結報身佛見與不見所由。此初也。初二頌報，後一頌化。
經：我常住於此至雖近而不見。
贊曰：下六頌明報身佛，無緣不見，有緣得見。中有二：初一頌無緣不見；後五頌有緣得見。此初也。眾生顛倒，自不見佛，況加神通，隱令不見。恐見生過，神通蔽之。亦如日月自明，盲者不睹，是盲者過，非日月咎。
經：眾見我滅度至不自惜身命。
贊曰：下五頌有緣得見，為二：初二頌待生根熟有緣；後三頌現身說法。此初也。有七緣根熟：一、修供養行；二、生渴仰心；三、信伏不謗修行；四、質直離憍渴等；五、柔軟慈悲堪耐；六、一心欲見，專念希逢；七、不惜身命，輕身重道。
經：時我及眾僧至但謂我滅度。
贊曰：現身說法，有二：初半頌現身；後二頌半說法。說法有二：初一頌說身在此，現有涅盤；後一頌半化入涅盤，他方利益。於靈山處現，或現有靈山。
經：我見諸眾生至乃出為說法。
贊曰：結報身佛見與不見所由。
經：神通力如是至天人常充滿。
贊曰：下八頌明報、化二土，有二：初五頌報化土相；後三頌無緣不見，有緣得見凈土所由。初文有五，此初二也。初頌住處，次頌眷屬。劫盡者，化土。安隱者，凈土，菩薩、天人常在會中。
經：園林諸堂閣至如是悉充滿。
贊曰：此中有三：一土相；一供養；一離怖。化土憂怖苦惱充滿，凈土離之。土相之中有事有功德，如無垢稱總持園苑、大法林樹等，皆當準說。其凈土義如別章說。論云：我凈土不毀，而眾見燒盡者，報佛如來真實凈土，第一義諦攝故。非如化土世俗諦收。樂音有二：一、盧各反，縱賞也；二、五教反，游縱勝處，可生欣樂。
經：是諸罪眾生至不聞三寶名。
贊曰：下三頌無緣不見，有緣得見，分二：初一無緣不見；後二有緣得見。此初也。有惑、業、報、法四障故，不聞三寶名。有三障，名罪眾生。業障名惡業。
經：諸有修功德至為說佛難值。
贊曰：有緣得見，為二：初頌修三因，見佛居凈土；後頌見佛壽有短長。修三因者：一、功德；二、柔和；三、質直。身、語、意三業，修善、利生、滅惡三種，或戒、定、慧學，或施、戒、修，如次應知。為應見，說壽無量；為不應，說佛難值。
經：我智力如是至佛語實不虛。
贊曰：結勸無疑。慧光照疑，度一切故，久修業得，以此悲愿，故壽命長。
經：如醫善方便至無能說虛妄。
贊曰：下五頌涅盤無上，有二：初一喻；後四合。此初也。狂子，謂根未熟者。
經：我亦為世父至速成就佛身。
贊曰：此四頌合，為四：一現身異；一為惡生；一說法異；一愿作佛。
三門分別：一、來意；二、釋名；三、解妨。來意有三：
一者、二品傍釋涌出疑中，前說權實兩佛、理智二身，總萬德之鴻基，綰三明之極體，窮神盡妙，聞之者悟心；契智符真，融之者道證。今明階位，故此品來。
二者、果五品，分二中，初二品明已滿果。因前品正明已滿果，此品辨時眾，因此證獲不同，故此品來。
三者、論解十無上中，第十、勝妙力無上，余殘修多羅說。論復自云：自此以下，示現法力及修行力。法力即經之威神，修行力即能所行之勝德。法力者，有五門：一、證；二、信；三、供養；四、聞法；五、讀誦持說。證，謂諸菩薩中聞壽量者，有十一位證圣；信，謂八世界微塵數菩薩發心信解；供養，謂天雨華等。此上三門皆在此品初。聞法，謂此品中後二長行、偈并中聞法隨喜者；讀誦持說，謂明讀誦持說等人所獲功德，至文當解。
論自解云：初四門示現，皆告彌勒故；後一示現，唯告常精進故。由此法力唯攝三品，其修行力攝十一品：一、；二、；三、；四、；五、；六、；七、；八、；九、；十、；十一、。合十四品，皆是第十、勝妙力無上。由明證、信、供養三種，故後有此品來。
釋名者，功謂功勞，聞法力用；德謂道德，體即福慧。由聞妙法功力所得之德，故名功德。分音：府文反。別音：方列反，或作莂，或作&#;。此辨釋義。或分音：扶問反。別音：憑列反。分別諸功德事。此品辨釋分別彼功德事故，名。
解妨者，何因聲聞聞實權而悟領，乃為授記，菩薩聞真化而解知，不為記別？
答：菩薩之記，佛已數彰，但說證因，不說當果。聲聞初悟，作佛事難，因證未成，且記當果。
問：何因說乘權、實，菩薩記、證雙無；說身真、化，聲聞記、證俱闕？
答：菩薩先知權、實，但聞身而道證；聲聞未證化、真，唯聞乘以得記。菩薩無取舍，聲聞未證故。
問：初科云何故說權、實以記聲聞，乃為宗旨，說真、化以證菩薩，乃屬流通？
答：法華開誘，正對權、實以陳宗，不說真、應，豈說身以為宗旨？但是因前涌出釋彼眾疑，而非開誘之標，故非宗也。
經：爾時，大會至得大饒益。
贊曰：品分為二：初一長行頌明時會獲益，現前階降；後諸長行與頌明校量勝劣，後時利益。初文有四：一、標時益；二、佛告益；三、供養益；四、頌受益。此初也。
經：於時，世尊至清凈法輪。
贊曰：下佛告益，有二：初明證得；後明信發。初文有二：初之六門依位證得；後之五門依生證得。此初也。依論法力五中，此中有三：一、證，初十一位是；二、信，八世界發心是；三、供養，雨華等是。
依義殊勝，論作此解，無領受故。無生法忍，本論說初地，據初得位，長時在七地，相續在八地，圓滿在佛地。無生，是境無所執生。法者，是教詮無生教。地前昔聞，未能智證，今智證印，名無生法忍。忍，印證義，即三無生：遍計所執，名相無生；依他起性，自然無生；圓成實性，惑苦無生。聞持，在三地，佛地等說故；十地論說在五地。三地離定障，五地定自在故。樂說辨才，在五地，解五明論，辨才具故；唯識等說在第九地，據成滿故。旋陀羅尼，在七地。旋音：似泉反，還也。若如水回，作]，辭選反，又似泉反。今從還旋。還旋巡空及有情中，行覆蔭故，七地長時無相及觀有情故。彌勒上生說，彌勒得在第十地，據成滿故；不退法輪在八地，具四不退故；清凈法輪在十地，無相離障，為清凈體。又此是功德法，但隨義說證，不須次第配地。
經：復有小千至三菩提。
贊曰：此之五位，依生證得。論云：此得初地菩提，離分段死，隨分得見真如佛性，名得菩提，非得果滿佛位菩提。亦有釋言，依涅盤經，八生是四人，解十六分中之一分義；四生是五人，解八分義；三生是六人，解十二分義；二生是七人，解十四分義；一生是八人，解十六分義。雖有此釋，言八是第十地。今依本論，得初地菩提，不說得佛位，故不作是釋。
經：復有八世界至三菩提心。
贊曰：此明信發。
經：佛說是諸至贊嘆諸佛。
贊曰：第三、供養，有七：一、雨華；二、雨香；三、作樂；四、雨嚴具；五、燒香；六、菩薩上天；七、歌贊佛德。末尼珠雖適心而未勝，如意珠最勝，香來非下，故說九方。
經：爾時，彌勒至歡喜充遍身。
贊曰：第四、領受益。十九頌分三：初二頌聞法歡喜；次十五頌頌益瑞；後二頌結成歡喜。此初也。
經：或住不退地至清凈之果報。
贊曰：下十五頌益瑞。中分三：七頌證；一頌信；七頌供養。此初，有三：初三頌位證；三頌生證；一頌結。
經：復有八世界至皆發無上心。
贊曰：頌信也。
經：世尊說無量至歌詠諸如來。
贊曰：頌供養有二：初一標頌嘆；後六供養。供養有七：初半雨華。一半雨香。繽音：敷賓反。紛音：撫云反。玉篇：繽紛，亂也。半頌作樂。半頌雨衣。一頌燒香。一頌半上天。半頌歌贊。
經：如是種種事至以助無上心。
贊曰：結成歡喜。諸具善根者，聞佛名故，助佛無上心，修行順佛心，或令彼具善根，助彼眾生生無上心，名為助也。
經：爾時，佛告至無有限量。
贊曰：下第二段、校量勝劣，明後時益。中分二：初長行及頌，聞壽量，生隨喜信解益，生下於一部中；後一長行、頌，聞壽量，解持讀誦益，生下於一部中。初解隨喜者，後正修行者。初長行，有三：初總明信解；次校量勝劣；後顯無退。此初也。後得菩提，何量之有？
經：若有善男子至所不能知。
贊曰：此校量勝劣。其一乘體即有為慧及無為智，所以除般若，以最勝故。此經雖說出生一乘，體性寬備，勝鬘一乘雖通攝入，唯無為慧以為一乘故。彼河沙劫行六波羅蜜，不如有人手執經卷，不說除般若，故知此經通取理智以為一乘，二乘理智會歸一故。
若唯取真理，同勝鬘經以為一乘，亦應總以六度校量，通出生義，何故除慧？天親金剛般若論說：數力無似勝，無似因亦然。一、數勝；二、力勝，勝時故；三、無似勝，勝喻故；四、因勝，勝因果故。此文有二：算數、譬喻。乃至，余二亦不及之，故言乃至。
經：若善男子至無有是處。
贊曰：此顯無退，信位證行，隨應無退。
經：爾時，世尊至行五波羅蜜。
贊曰：十九頌半分二：初十四頌校量；後五頌半明能信者，不頌初一。初復有二：初十二頌行五度；後二頌校量一信。初中復三：一頌標；十頌五度；一頌結成。此初也。
經：於是諸劫中至以回向佛道。
贊曰：下十頌五度。中分五，此三頌貧施。弟子者，聲聞也。田有三種：一、尊勝；二、貧苦；三、中容。父母恩田，初尊勝攝，今供初田，田、恩兩勝。如是等中攝醫藥故，四事便具。
經：若復持禁戒至一心不懈怠。
贊曰：一頌戒，二頌忍，一頌勤。
經：又於無數劫至盡諸禪定際。
贊曰：此三頌定。
經：是人於百千至如上之所說。
贊曰：此一頌結成也。
經：有善男子等至其福為如此。
贊曰：此二頌校量一信。
經：其有諸菩薩至說壽亦如是。
贊曰：下五頌半明能信者，分三：一頌信者；三頌發愿；一半結成。發愿有二：一、總；二、別。此初二也。
經：若有深心者至於此無有疑。
贊曰：結成也。具有六德：一、深心竭情愛法；二、清凈不求名利；三、質直；四、多聞；五、總持；六、解佛語：方信無疑。
經：又阿逸多至一切種智。
贊曰：下第二段、解持讀誦益。長行中有七：一、行者功德無邊，能生種智；二、行者為見報身凈土；三、行者即為頂戴於佛；四、行者即為已起佛塔僧坊供養；五、行者兼行六度自利，疾得種智；六、行者兼行六度利他，為趣道場；七、行者所在處應起塔供養。此即初文，有二：初聞壽量，起無上慧；後於一部起聞持等，能生種智，當必得故。
經：阿逸多至深信解相。
贊曰：二、行者為見報身凈土，有四：一、見報佛；二、見凈土；三、見菩薩眾；四、結成前。當必見故，見解佛智如報佛故。此以智見，非以眼見。
經：又復如來至頂戴如來。
贊曰：三、行者即為頂戴於佛。聞經隨喜，已深信解，況讀誦受持？敬重佛故，名為頂戴。
經：阿逸多至供養眾僧。
贊曰：四、行者即為已起佛塔僧坊供養，有三：初標；次釋；後結。此初也。
經：所以者何至供養眾僧。
贊曰：下釋，有二：一、略；二、廣。此略也。全身在此，即為起塔。眾學所歸，即為僧坊。受持、讀誦，真行供養，故說即為此二供養。
經：則為以佛至作是供養已。
贊曰：下廣釋，有二：初釋則為起塔供養；後釋則為造僧坊供養。此初也。有三：一、量；二、具；三、時。是人定超於欲界故，且舉極小至於梵天，微能行者，善根小故，舉小為喻，內法供養勝外財故。
經：阿逸多至及比丘僧。
贊曰：此釋則為造僧坊供養，有二：初少指；後多指。少指有四：一、數；二、量；三、僧住；四、資具。三十二者，安四方僧，生八道故。八多羅者，修八解脫故。一多羅樹高七仞，相傳解一仞七尺，八多羅樹計可知矣。余各有表，隨義應悉。如是僧坊堂閣下是多指，即是造如前僧坊，顯數多也。
經：是故我說至供養眾僧。
贊曰：第三、結也。
經：況復有人至一切種智。
贊曰：五、行者兼行六度自利，疾得種智，有三：初法；次喻；後合疾成種智。
經：若人讀誦至善答問難。
贊曰：六、行者兼行六度利他，為趣道場。道場謂正等覺性。前是菩提，此是涅盤，有二：初明六度利他；後結已趣道場。此初也。造塔、僧坊供養者，財施；贊三乘者，無畏施；說此法華者，法施。余戒、忍、安、勤、慧，如次利他。忍中，同止，耐怨害忍；忍辱無瞋，安受苦忍；志念堅固，諦察法忍；得深定，勤攝善，皆為利他故。
經：阿逸多至坐道樹下。
贊曰：結已趣道場。趣真及化二道場故，覺樹自榮，如生樹故。
經：阿逸多至如佛之塔。
贊曰：七、行者在處，應起塔供養。
經：爾時，世尊至如上之所說。
贊曰：十九頌半分五：初一頌標指前三；次七頌半頌前第四、即已起塔、僧坊供養；次三頌頌第五、行者兼行六度自利，疾得種智；次三頌頌第六、行者兼行六度利他，為趣道場；後五頌第七、行者在處應起塔供養。此初也。
經：是則為具足至具足諸供養。
贊曰：下七頌半頌第四。中分二：初四頌半即為起塔供養；後三頌即為起僧坊供養。此初，有三：二頌造塔；一半供養；一頌結。
經：若能持此經至種種皆嚴好。
贊曰：即為起僧坊供養。
經：若有信解心至其福亦如是。
贊曰：頌前第五、兼行六度自利，疾得種智。但論一施，不說五度。
經：況復持此經至功德不可量。
贊曰：頌第六、兼行六度利他，為趣道場。恭敬於塔廟，謙下諸比丘等，皆精進度。
經：若見此法師至經行及坐臥。
贊曰：頌第七、在處應起塔供養，分四：一半敬如佛；一頌知道成；一半應起塔；一頌佛游處。