此中具山川云雨，獨以藥草標名者，土地是能生，云雨是能潤，草木是所生所潤。所生所潤，通皆有用，而藥草用強。有漏諸善悉能除惡，無漏為最。無漏眾中，四大弟子以譬領佛，譬深會圣心，佛贊：善哉！甚為希有。述其得解，以喻其人，故稱。
夫藥草叢育日久，一蒙云雨，扶疏暐曄，芽莖豐蔚於外，力用充潤於內，譬諸無漏住最後身有余涅盤，更不愿求無上佛道，今得聞經，自乘佛乘，兼以運人。文云：我等今日，真是聲聞，以佛道聲，令一切聞。內外自他具勝力用，故稱。
夫藥草者，能除四大風冷，補養五臟，還年駐色，今蒙云雨，忽成藥王，餌之遍治眾病，變體成仙，譬諸無漏，聞經破無明惑，開佛知見。文云：我等今日，真是佛子，無上寶聚，不求自得。佛子所應得者，皆已得之，面於佛前，得受記莂，嘉著而稱微，故言。
前一番是師弟領述，世界悉檀意也；次一番生善，為人意也；次一番，是對治、第一義兩悉檀意也，是名因緣釋品。
余約教本跡、觀心，準例可知，不復記云云。
此品是譬說中第三、述成段。舊云述其十三偈嘆佛恩深，又述其教作人譬，文言曲巧。師云不應偏爾，經稱善說如來真實功德，備述其領權領實，明文在此，十三偈止是二乘齊教荷恩，教作人譬是佛權功德耳。今言都述其周遍領解，始天性結緣，中間追誘，終於付財，自微自著，無量無邊諸恩德也。
其文為二：一、略述成；二、廣述成。略述又二：一、雙述善哉；二、領所不及。雙述者，一善哉述其兩處領實，一善哉述其兩處領權。善說如來真實功德者，真實是述實，功德是述權。又華嚴之擬宜，領實也；三藏之誘引，領權也；方等之體信、般若之領教，俱領權實也；法華之付財，專論實也。辭致曲巧，故言善說；皆是佛法，故言真實。誠如所言者，印定之旨也。
又從如來復有下，述其領所不及。云何不及？謂退進橫豎、亦橫亦豎、非橫非豎，皆不及也。所以者何？大云普覆，遍荷清涼，大雨俱沾，無不蒙澤，咸令世間皆得知見未曾有法，那忽齊教止領二乘得益，不道人天小草，是為退所不及。菩薩名上草，亦名小樹大樹，敷榮郁茂，自他饒益而復不領，是為進所不及。又十法界同成佛法界，那忽止領二乘，余八法界都不涉言，是為橫所不及。又七方便從淺至深皆入真實，余五方便都不在言，是為豎所不及。又三世利益未曾暫廢，是為亦橫亦豎所不及。
夫山川谿谷云云，摠言一地，一地能生，未嘗揀擇，攘彼受此，草木種子皆依於地，更無余依。一云靉靆，無處不密，一雨一味，不隔枯榮，普潤既同，普得增長，如來平等，不可思議，實不先頓後漸，初三末一。如龍興慶云，普雨於一切，身心不降雨，除熱得清涼，是為五乘七方便，十方三世平等廣大，甚深博遠，不可思議，無有差別，是為非橫非豎，領所不及。不及之旨非都頓奪，特以初心望後心，未窮極地，故云不盡耳。
又初悟初阿，亦具後茶功德，但齊教之領未暇，進領橫豎周遍耳。又權行大士宜應如此也。
廣述成又二：長行、偈頌。長行又二：初述成開三顯一，次從汝等迦葉下，結嘆。初有法、譬、合。法中又二：初先舉法王者，不虛勸信也；次於一切法下，正述開三顯一。
夫人王外無所畏，內不二言，法王亦爾，眾惡已盡，發言誠諦。舊云述中根不虛，獎下根信受，今言佛法雖多，不出權實，權實之外更無別法，而言無量者，此意難信，故舉法王勸信。又為下，大云譬作本。
從於一切法下，約教明開權顯實。從如來觀知下，約智明開權顯實。由二教顯二智，由二智說二教，智教相成也。
一切法者，謂七方便，橫也，對一實為豎也。若言不爾，何故二萬億佛所初發大心，中間取小，又流轉五趣。又十法界，一人尚具，況七方便耶？此法雖多，方便波羅蜜照之，罄無不盡，以隨其類音說之，無不逗會，為人天說戒善，為二乘說諦、緣，為三藏說事度，為通教說無生，為別教說次第開如來藏，是名述其領開三也。
從其所說法下，約教述其顯實也。地者，實相也。究竟非二，故名一。其性廣博，故名為切。寂而常照，故名為智。無住之本立一切法，故名為地，此圓教實說也。凡有所說，皆令眾生到此智地，顯實之文，灼然如日，云何闇寱作余解耶？例大品廣歷諸法皆摩訶衍，衍即大乘，乘即實相，實相即一切智地。上文云唯此一事實，指此地也。余二則非真，指七方便也。此約漸頓二教，述其開權顯實也。
從如來觀知一切諸法下，約智述開權顯實，觀一切歸趣，是能照權也。究竟明了者，能照實也。二智所照偏圓兩境通達無礙，故能說權實二教，此舉智釋教也。知所歸趣是識藥，深心所行是知病，病藥俱是權法，權法各有歸趣。戒善等近趣人天，若作緣義，低頭舉手，遠趣佛果，念處道品等，近趣涅盤。若作福德莊嚴，汝等所行是菩薩道，遠趣寶所，乃至六度通別等法，近遠歸趣，途轍不同可解。
又戒善是人天藥，諦、緣、度是三乘人藥，乃至通別等亦可解。
深心所行有二種：深心著於依正，又深心著所執之法。著依正者，起深重十惡，障人天乘；著所執法，起四倒、三道、六蔽、四住、五住等，障諸圣乘。當知深心病相不同。權智照之，通達無礙。
又於諸法究盡明了者，實智所照也。一切權法無不入實，故言究竟。實智所知故言了，佛眼所見故言明。若此智照此藥此病，不照彼藥彼病，彼智照彼不能照此，種別不同者，權智照也。一智遍照一切藥、一切病，實智照也，能示眾生如此圓境智，故言一切智慧也。
又一切法者，謂十法界也。十法各各相欲不同，各獲果報，歸趣亦異，知諸法盡者名知病，知一切深心所著名知藥，藥有深淺。大品云：如實智知貪欲心、瞋癡心。以如實智知，名知深心，如理通達，無有障礙。若戒、善、諦、緣、度等一切法藥，悉用如實智知者，名通達無礙。
又權智文中通達無礙者，約權論實；實智文中又於諸法，諸法者，約實論權。二文互現者，此明實是權實，權是實權，當知究竟非權非實，非差別非不差別，以智方便，權有差別，悉到智地，則無差別。如地無差別，草木若干，若干無若干，無若干若干。又如約心論法，約法論心，心有諸數，法無諸數，心不離法，法不離心，無數而數，數而無數耳。權實亦爾云云。
從譬如下，第二、譬說。文為二：初譬說，後復宗稱嘆。譬有開合，開為二：一、差別譬，譬上述權教權智；二、無差別譬，譬上述實教實智也。三草二木，纖濃不等，故言差別；一地一雨，普載普潤，故無差別。若觀其末派，謂各各不同；若究其根榮，莫非地雨。內合方便智，照七五各異，實智往照，終歸一實，一實七五，七五一實，差別無差別，無差別差別云云。
差別譬有六：一、土地；二、卉木；三、密云；四、注雨；五、受潤；六、增長。初、土地譬，舊摠舉三千土地，別出山、川、谿、谷，為五乘習因，谷受水多譬菩薩，谿譬支佛，川譬聲聞，山高受潤少譬人天乘。今謂習因應譬種子受潤增長，而土地山川雖有受潤，闕於種子、增長二義。又下文合譬云普遍世界天、人、修羅，頌偈云於諸天人，一切眾中，皆不以土地等譬習因，今所不用。
今以大千世界譬眾生世間，山川、谿、谷、土地譬五陰世間。世界無別法，為山、川、谿、谷、土地所成。眾生無別法，為五陰所成。土地既通譬識陰，山、川、谿、谷譬四陰，能依草木，雖依土地等，土地等非即草木。草木質干但名草木，草木種子更無別名，但取能生之功名種子，所生質干名草木，皆植根於地，地則本也。內合習因習果，雖依五陰，五陰非即因果，要依於陰，得有習因，增長成辦名習果，果因依陰而起，則山川土地譬成，草木種子受潤增長譬悉成也。
又更顯別譬者，山雖高峻，亦有洿隆等五相，乃至土地雖平，亦有丘池等五相，即譬五乘五陰，山高譬菩薩五陰，川譬支佛，谿譬聲聞，土地譬天，谷下譬人，一一五陰皆有習因習果所依，猶如山、川、谿、谷、土地皆為種子質干等所依也。又用三千大千世界譬正因之理通為一切所依也。山、川、谿、谷、土地，譬眾生陰、界、入、果報、色心也。草木叢林譬眾生習因。此三法不相離，習依陰入，陰入不出法性，如草木依山川，山川依世界云云。
六文宛然，云何作義？又次第如此，云何間糅經文，抄著前後耶？
所生卉木下，第二、所生卉木譬。卉是草之都名，木是樹之總稱，眾草成叢，眾樹成林，治病力用勝者稱為藥，如善法中皆能治惡，而無漏善治惑義勝。下卉木中，樹林枝干覆蔭廣，器用大，故喻二菩薩。種類若干者，五乘七善因果種子，故言若干，即是種類。各有稱謂，即是名也。各有體相，即是色也。
密云下，第三、密云譬。云有形色覆蔭，下文有雷聲遠震，覆蔭譬佛慈悲，形色譬佛應世，雷聲譬佛言教。密云即三密也：慈悲即意密，形色即身密，雷聲即口密。彌布者，遍也，既密又遍，故言彌布也。以慈悲薰應身，說法遍十法界，故言彌布也。經律異相云：云有五色：青者，風多；赤，火多；黃、白，地多；黑，水多。有四電師：東身味、南百主、西阿竭羅、北阿祝藍，四電斗諍，是故有雷。又水、火、風、地斗，故有雷。五事無雨：一、風起吹；二、火起焦；三、阿修羅手接入海；四、雨師淫亂；五、國王不理治，雨師瞋故不雨云云。
一時等注下，第四、注雨譬。譬用口密八音四辯，宣注法雨，利潤眾生。
其澤普洽下，第五、沾潤譬。法寶普雨七種眾生，心地所有習因種子即生聞慧，名為沾洽。枝、葉、根、莖者，信為根，戒為莖，定為枝，慧為葉，次第相資，故譬此四也。小根莖等，即人天信戒；中根莖等，即二乘信戒；大根莖等，即菩薩信戒。
諸樹大小下，第六、增長譬。更復略牒，明其草木隨分受潤習報兩因，善法既蒙法雨，習報兩果各得增長。稱其種性者，明施權稱機，小者不過分，大者不減少，即是七種習報兩因也。花果敷實者，習報二果也。又云：增長即三義，稱其種性即是增長之由，由設教稱機也。各得增長，正明增長，花果敷榮即增長之相也。
雖一地所生下，大段第二、一地一雨無差別譬，顯於一實也。此有三：一、一地所生，道前心地所生，終因道後智地；二、一云所雨，一音所宣一乘法門，開發道中五種善根，終是一音平等之教；三、三草二木稟益不自覺知，五種善根蒙佛法雨，隨分增長，而不自知五種之因皆依一佛性，亦不自知五乘之教皆是大乘，亦不自知同歸佛慧，唯有如來能知也。
迦葉當知！如來下，合譬也。合差別譬為二：先正合，次提譬帖合。差別譬有六，今合不次第，開譬明機，前論眾生，合譬明應，前合如來，如來是化主也。此中第一，正合上第三密云，亦兼合第一世界；此中第二，合上第四注雨譬；此中第三，合上第一世界山川谿谷譬；此中第四，合上第二草木；此中第五，合上第五沾潤；此中第六，合上第六增長譬也。
合譬次第者，明如來應世，則有八音說法，說法即有受化眾生，眾生聞法，各沾道潤，得潤是同，不無差別增長云云。
第一、合密云，先舉佛身密合云有形，後舉佛口密合云有聲，如來亦復如是出現於世，即是正合應身出世也。如大云起，即舉譬帖合，明如來大慈現身覆育一切也。以大音聲者，即是舉佛口密，合云有聲也。天、人、阿修羅者，別舉三善道，稟口密之益也，即是三乘根性三十子，別稟聲益也。如彼大云，即是舉譬帖合云有聲也。遍覆大千者，通舉一切皆是佛子，俱蒙口密益也。或時，但合五譬。將普遍世界下，兼合世界土地也。世界即是國土世間，天、人、修羅即是假名五陰世間，假名合上世界，五陰合上山、川、谿、谷也。
於大眾中而唱下，即是第二合上第四注雨譬，先標章門，次勸聽受。章門有六：一、十號，謂如來、應供等；二、四弘，謂未度令度等；三、三達，謂今世後世等；四、一心三智，謂知者具足；五、五眼，謂見者；六、三業共智慧行，知道謂意不護，開道謂身不護，說道謂口不護，亦稱為導師，謂知道者等也。汝等天人下，勸物聽受，佛八音詮吐六種法門，從多為論，勸三善道，宜應往聽法也。
爾時，無數億種乃至而聽法，此中第三，合上第一山川譬，攬果報而有眾生，如依山川得有世界等。百千萬億者，即是十法界眾生也，今正語七方便眾生差別，配如上說，或從汝等天人者，皆合山川譬也。
如來于時乃至精進、懈怠，即是第四，合上第二卉木譬。舊云此文長出，不合上。今明上譬中有卉木差別，大小不同，此中明根有利鈍，行有進怠，正是習因深淺，與卉木義同，豈非合譬而言長出？于時者，若論漸初，即是鹿苑初說三乘時；若論中間，處處得論。于時利鈍者，摠判三途因惡果苦，不能受道，名為鈍；七種方便聞教得益，名為利；別判人天但受果報，不肯受道，名為鈍；三乘根性斷惑出界，名為利。又聲聞觀生滅，名為鈍，菩薩觀不生滅，名為利，通別圓云云。三途放逸名怠，人天持五戒十善為精；人天不厭苦為怠，二乘怖畏無常為精；二乘貪證不求作佛為怠，菩薩志求佛道為進云云。
從隨其所堪至快得善利，即第五合上第五受潤譬。隨其所堪，即是稱會機宜，無增減之失。歡喜得善利，即是各蒙法潤受益也。
是諸眾生聞是法已，第六合上第六增長譬。現世安隱，後生善處者，即是報因感報果，合花敷增長。亦得聞法乃至入道者，即是習因牽習果，合上果實增長。聞是法已，合上增長之由，現世安隱，正合增長。後生善處者，是合增長之相也。
佛如大云，普覆一切，三途亦得沾潤增長，如說般若、方等，明地獄得益也。又諸經中亦說龍、鳥、鬼神等聞法得道，若火滅湯冷，即是現世安隱，或生天上人中，即是後生善處。於天人中修道，即是以道受樂。若人天聞法，持戒福德扶身，鬼龍不犯，即是現世安隱。或天還生天，人還生人，或天人互生，即是後生善處，生能悟解，即是以道受樂。二乘聞法得有余涅盤，是現世安隱，如下文云：是人於所得功德生滅度想，我於余國作佛，更有異名。此人於彼國得聞是經，指方便有余之土是善處，於彼聞經是得道受樂。若生身菩薩聞盧舍那佛說法，得無生忍，即現世安隱，後生凈滿世界，為法身眷屬，即是善處以道受樂。離諸障礙者，即是現世安隱。任力所堪，漸得入道，即後世以道受樂。
五乘者，五戒乘，出三途苦；十善乘，出人道八苦；聲聞乘，出三界無常苦；緣覺乘，出從他聞法苦；菩薩乘，出內無利智，外無相好苦。是為五乘。
問：但應以人天為世間乘，余是出世間乘？又佛為實乘，余是權乘？又佛為果乘，余是因乘？又應為三乘，人天為下，二乘為中，佛為上？又人天名不斷煩惱乘，二乘名斷煩惱乘，佛名非斷非不斷乘？又人天名不斷，佛名斷，二乘名亦斷亦不斷？又凡夫、賢圣、非凡非圣、有、空、非有、非空等乘云云？大論明五善根，勝鬘辨四藏，與三草二木云何？人天為二善，二乘為一，佛菩薩為五，開大合小，五乘開小合大，四藏合凡開圣，五乘則凡圣俱開，隨緣不同耳。
如彼大云下，第二、提譬帖合六意者。大云帖合第一、形聲兩益；雨於一切帖合第二、六章法門；卉木叢林帖合第四、受化眾生利鈍、怠進、習因深淺；如其種性，具足蒙潤帖合第五、受潤得法利；各得生長帖合第六、現世安隱增長也。
如來說法一相下，第二、合無差別譬。上開三，今合亦三，但不次第。一相一味下，雙合一地一雨。所謂下，雙釋一地一雨。其有眾生下，合上而諸草木各有差別。所以者何下，釋於差別，如來能知差別、無差別。
一相者，眾生之心同一真如相，是一地也。一味者，一乘之法同詮一理，是一雨也。昔於一實相方便開為七相，於一乘法分別說有七教，佛知究竟終歸一相一味也。所謂下，雙釋一相一味，眾生心性即是性德，解脫、遠離、寂滅三種之相，如來一音說此三法，即是三味。此三相則以為境界緣生中道之行，終則得為一切智果，故言究竟至於一切種智也。
合草木差別譬如後解，不重記。有時作三意合：一、無差別意，合上一地一雨；二、差別意，合上草木差別；三、如來能知，釋成兩意。
無差別者，謂一相一味，一相合上一地也，解脫相者，無生死相；離相者，無涅盤相；滅相者，無相亦無相，唯有實相，故名一相。一相即無住本，立一切法，無住無相即無差別也，立一切法即有差別。差別如卉木，無差別如一地，地雖無差別，而能生桃梅卉木差別等異，桃李卉木雖差，而同是一堅相。若知地具桃李，即識實中有權，解無差別即是差別。若知桃李堅相，即識權中有實，解差別即是無差別。以是義故，以一相合上一地譬也。一味即是實教，純一無雜，例一相可解。
解脫者，無分段、變易二邊業縛，故名解脫相。離相者，得中道智慧，此慧能遠離二邊無所著，故名離相。滅相者，二邊因滅得有余涅盤，二邊果滅得無余涅盤，故名滅相。句句例作差、無差別義，準一相可解。
究竟至於一切種智者，若得二邊滅相，即是通別二惑盡，入佛知見，以一切種智心中行般若，初發畢竟二不別，故言究竟；此即佛之智慧，故言一切種智也。
從其有眾生聞如來法，不自覺知者，即是明差別義。從此下明差別者，眾生是山川假實之差別，亦是種子之差別，如來即是云，聞法即是雨，讀誦修行即是潤，功德即增長，如此等差別皆不能知也。就文為五：一、眾生不知；二、如來能知；三、舉譬帖合眾生不知；四、牒前結釋如來能知；五、釋疑。
其有眾生者，舉不知之人。法謂聞一音之法。持說者，是正明不知。持說不同，修行各異，人天作戒、善之解，三乘作諦、緣、度解。解既不同，即是差別。所得功德不自覺知者，明五人雖各稟教，不知佛是一味無差別教，亦不知七種方便各各作解，而各執己解為實，此則不知於權，亦不識實，即是差別不自覺知也。
第二、如來能知，略減數舉十境，合為四意：一、約四法知；二、約三法知；三、約二法知；四、約一法能知。
約四法者，謂種、相、體、性。種者，三道是三德種，凈名云：一切煩惱之儔為如來種。此明由煩惱道即有般若也。又云：五無間皆生解脫相。此由不善即有善法解脫也。一切眾生即涅盤相，不可復滅，此即生死為法身也。此就相對論種。若就類論種，一切低頭、舉手悉是解脫種，一切世智、三乘解心即般若種，夫有心者，皆當作佛即法身種。諸種差別，如來能知。一切種秖是一種，即是無差別，如來亦能知。差別即無差別，無差別即差別，如來亦能知。相、體、性，約十法界十如中釋。若論差別，即十法界相；若論無差別，即一佛界相。差別、無差別，如來能知。差即無差，無差即差，如來亦能知。體、性例然可解。
從念何事下，約三法明如來能知。三法者，即是三慧，仍有三重：一、三慧境；二、三慧體；三、三慧因緣。念何事是明三慧。用念取於所念之事，即是三慧境。從云何念者，念是記錄所聞之法，正是念慧之體也。從以何法念下，即是三慧取境，聞法是其因緣。又三慧境，境智因緣合故，得有三慧法，復名因緣也。如此三乘三慧，昔謂境、體、因緣有異，即是差別；若入圓妙三慧，即無差別。此有差別、無差別，如來能知。又差即無差，無差即差，如來亦能知。
從以何法下，約二法明如來能知。以何法，即是因，得何法，即是果，五乘之因各得其果，即是差別。眾生如佛如，一如無二如，唯是一因一果，即無差別。差別、無差別，如來亦能知。差即無差，無差即差，如來亦能知。
從眾生住於種種之地，是約一法如來能知。七方便住於七位，故言種種之地，此即差別。如來用如實佛眼見之，如眾流入海，失於本味，則無差別。隨他意語，以智方便而演說之，則如來能知差別；其所說法皆悉到於一切智地，則如來能知無差別云云。
從如彼卉木下，第三、舉譬帖合眾生不知也。
從如來知是下，第四、牒前總結能知也。一相一味等，如前釋。一相一味、解脫、離、滅等，為緣分別，即是一中無量。究竟涅盤，終歸於空，即是無量中一，此是牒前重釋無差別也。何者？一相一味、解脫、離、滅，若是二乘法體，猶是差別言宣，今作大乘究竟涅盤，終歸於空，即通無差別究竟涅盤，結前諸句皆非二乘有余無余，乃是究竟涅盤也。
常寂滅相者，結諸句非是小乘寂滅，乃是常住寂滅。上文云：諸法從本來，常自寂滅相。即此義也。終歸於空者，非是灰斷之空，乃是中道第一義空，鄭重抵掌，簡實異權。舊云：終歸於空者，雖復神通，延壽無量，示現復倍，上數壽盡，終歸灰斷，故言終歸空。此苦佛苦經，那可言？光宅云：終歸入有余，舍無常身智也。有人難此解：若爾，與二乘何異？
經文舉兩究竟：初、究竟至於一切種智，此舉智果對二乘智非究竟；二、舉究竟涅盤常寂滅相，終歸於空，此舉斷對二乘斷非究竟，究竟之文，知非小乘空也。龍印云：大涅盤空，無法相，無煩惱，故名空，終歸常住第一義空。忠師云：終歸第一義空智慧。有人云：佛果無累故言空。注者云：空有洞遣，乃名空。古諸師皆不作小解，光宅何意獨然？
佛知是已，觀眾生下，第五、斷物疑。佛昔既知始末皆一，何不鹿苑即為說實？釋云：觀眾生心欲，隨三悉檀而將護之，恐其誹謗，故不即說也。
汝等迦葉下，第二、復宗稱述欲釋疑，疑者聞佛無量功德，謂四弟子齊教領解，何必是實？故佛稱述，雖未及佛地，齊教不虛也，亦是引發下根，令同得悟。文為二：初、述；二、釋。
先嘆希有者，凡夫有反復，聞能得益；菩薩是己事，解不多奇；無為正位能舍證入，實甚為希有，能知隨宜說法，述能領開三。次言能信受，即述其領顯一。所以者何？釋述意，明佛於一道說三，深玄難解，而汝能信也。
私謂：前文云：如來復有無量功德，汝等說不能盡。後文云汝等甚為希有者，佛恩普被，猶如云雨，靡不覆潤，佛恩普載，猶如大地，靡不生成，豈有為一機一方而已？故言汝等說不能盡。佛恩雖普，眾生日用不自覺知，如三草二木，植根乎地，稟潤乎雨，而不能知。
汝等能知始終十恩，甚為希有。未度令度等，述其知佛四弘誓恩甚為希有；眾生現世安隱，後生善處，以道受樂，述其知大慈與樂恩甚為希有；既聞法已，離諸障礙，任力所能，漸得入道，述其知大悲拔苦恩甚為希有；輪王釋梵是小藥草，述其知勸善除熱惱恩甚為希有；知無漏法能得涅盤及緣覺證是中藥草，述其知除諸熱見愛恩甚為希有；上草小樹是為恥小慕大，述其知遮丑之恩甚為希有；大樹是述其莊嚴之恩甚為希有；最實事一地一雨，述其知付財坐座，身心財法自在安樂之恩甚為希有。佛述其差別嘆者，嘆十恩文盡。若述其無差別嘆者，即是一大恩也。
偈有五十四行半，頌上開顯。開顯有法譬，今皆頌，初四行頌法說，次五十行半頌譬說。法說復二：先、舉法王；二、則開顯。今初半偈頌法王不虛，下三行半頌開顯，上文二教二智今亦具頌，初一行半頌二教，後二行頌二智。初、隨眾生下，半行頌權教；次如來尊重下，第二、一行頌實教。次有智若聞下一行，頌釋權智；後是故迦葉下一行，頌釋實智。隨種種緣，說種種教，悉為令得大乘正見，自此之前皆名邪見也。此頌是如來四悉檀意：破有法王，即對治意；隨眾生欲，即世界意；智聞信解，疑悔永失，是為人意；令得正見，第一義意。三悉檀即頌上以智方便而為演說，令得正見頌上到一切智地云云。
迦葉當知！譬如下五十行半，頌上譬說。初十行半頌開譬，次四十行頌合譬。上開二譬，今初九偈半頌差別譬，次一行頌無差別譬，上差別有六，今亦頌六，而不如長行開譬，如合次第也。
初三行頌第三云譬。其雨普等下，第二、一行頌第四注雨譬。次山川險谷下，第三、一句頌第一土地山川譬。次幽邃下，第四、二句頌第二卉木譬。次大小諸樹下，第五、兩行三句頌第五受潤譬。一切諸樹下，第六、二行頌第六增長譬。云譬應身，應身隨智慧行，故言慧云。能具十二部法，故言含潤也。若應身不說法，如須扇多多寶者，此云不含潤也。身放大光如電耀，口震四辯如雷聲也。九十五種邪光不現，故言掩蔽。除九十八種惱熱，如地上清涼也。如可承攬者，應身降世，似同三有，有心往取，實不可得也。八音四辯，宣注法雨，四方俱下，一時俱聞，亦云四等也。凡有心者，皆蒙利潤，故言率土充洽也。此則成上，又成下山川譬也。
山川險谷一句，頌第一、土地即是七方便。眾生五陰，今蒙法雨，身口柔軟，如土地得澤也。幽邃所生者，是頌上第二、眾生習因差別，譬眾生久遠所植習因，隱在陰、界、入內，故言幽邃。今蒙法雨，悉得開發，故言所生。百谷語，通取五谷譬五乘，能生百善也。甘蔗蒲萄譬定慧。乾地普洽譬未信者令信也。余譬如文。
如其體相，性分大小下一行，頌第二、無差別譬。上文有三，此中略不頌一地，而所生兼之。初二句頌所生所潤，次一句頌能潤，則是頌無差別也。而各滋茂頌差別不自知也。
佛亦如是出下四十行，頌第二、合譬。初三十五偈頌合差別；次如是迦葉下五行，頌合無差別。上合差別譬，前正合，後譬帖，今頌亦先合，次便舉譬帖。初、一行頌合云譬，上兩句以身合云，下兩句舉譬帖合。次既出下，第二、有八行半頌第二合雨譬。上先標章門；次勸聽受；既出下三行，略頌十號；次一行半頌四弘。六章門中但頌二章也。
充潤一切下一行半，是頌四弘誓。諸天人下，第二、四行頌勸聽受。我觀一切下，第三、四行頌第三，合上山川譬。山川譬七種五陰眾生，如雨注不擇谿谷，佛平等說，故無彼此，有機為此，無機為彼，植善為愛，憎逆為憎，佛事為自，魔事為他，應初為來，應後為去，入實為坐，出權為立，佛觀眾生為若此，即是等雨山川之意，頌上無數億種眾生來至佛所而聽法也。
貴賤上下下，第四、二行頌上第四如來于時觀是眾生，合第二所生草木叢林。貴賤乃至利鈍，約七方便傳傳作之也。
一切眾生，聞我法者下，第五、十一行頌上種種無量，皆令歡喜，合受潤譬。文為三：初、一行摠明受潤；次或處人天下，第二、七行別明受潤；次、三行結所潤能潤。有人解：人天為小草，二乘為中草，外凡為大草，內凡為小樹，初地至七地為大樹。有人以內凡為大草，初地至七地為小樹，八地為大樹。有人以三十心為大草，初地至六地為小樹，七地去為大樹。然三草二木，佛自合喻，明文朗然，云何師心反佛違經耶？
就別受潤中，文為五：初、一行人天俱未斷惑，合為小草；次知無漏法下，第二、二行明二乘俱有斷證，合為中草；次求世尊處下，第三、一行明六度，志求作佛，化他勝二乘，獨為上草；次又諸佛子下，第四、一行半明通教，已斷通惑，誓扶余習，涉有化他，望下為優，比上為劣，故名小樹；次安住神通下，第五、一行半明別教，自行化他，高廣為勝，故名大樹。約三菩薩各作三樹，六度約三僧只，通教約七、八、九地，別教約三十心。
佛平等說下，第三、三行結所潤能潤，又二：初一行半舉譬帖釋所受潤。雖明七種，七種為少，如海一滴；佛以此喻一行半，明能潤佛智多如海也。
我雨法雨下八行半，頌第六、諸眾生聞此法已，合歡喜增長譬，又二：前兩行摠頌增長，又二：初一行摠頌增長，次一行舉譬帖釋。次諸佛之法下六行半，別明增長，為四：初一行半明人天增長。普得具足，是頌現世安隱。漸次修行，是頌後世以道受樂。次聲聞下，第二、一行半頌二乘增長，住最後身。有二解：一云、二乘此身若不值佛，身未必無後，由見佛故，成最後身，即是增長義；二云、二乘得有余涅盤，住最後身，得佛五味，調熟得入法華，聞大乘得解，即是增長。若諸菩薩，智慧堅固下，第三、一行半是通教增長，堅固是體法慧，了達三界是斷惑盡。復有住禪下，第四、二行是別教增長云云。
問：一云一雨與一音同異？
答：下地以一音，令他聞一法。佛以一音，隨類各解。今一云一雨正是隨類之一音也。
有人解：法身不二名一，從法身出音，故言一音。有人言：一時并出眾聲，故言一音。有人言：五音之中，隨用一音。大論明一音報眾聲，不言并出，亦不言是法身出音。毗婆沙言，佛以一音說四諦，五人聞人語，八萬諸天聞天語，地獄、夜叉各聞同其語，唱告至梵天是為梵音，亦是佛報得清凈音聲最妙，號為梵音。若報得梵音，則人所不聞，聞亦不解。
如是迦葉下，第二、五行頌上無差別譬，又為二：前一行半頌無差別之差別，後三行半頌差別無差別。譬如大云，如一味雨，即頌合上一味雨無差別也。潤於人華，各得成實，即是頌上差別也。
次迦葉當知！以諸因緣下，即是明權，權即差別，合上所生也。今當為汝者，即是顯實，實即無差別，合上一地也。非滅度者，未度變易也。獨言二乘者，為其保證強也。人天不計果為涅盤，菩薩不中間取證也。
是菩薩道者，菩薩行道亦須斷通惑，汝已斷盡，即是菩薩道。法華論謂：發心退已還發，前所修善不滅，同後得果。二乘智斷是菩薩道者，二乘執其果故，斥言是菩薩道，道即因也。
問：菩薩亦有果？云，得道得果。大品云，有法是菩薩道，無法是菩薩果。何故不言是菩薩果？
答：此義亦應得，今言若道若果，皆是佛因，因即是道也。
梵音和伽羅，此云授記。諸經破受記。凈名云：從如生得記？從如滅得記？如無生滅，則知無記。思益云：愿不聞記名。大品云：受記是戲論。今經云何？
答：若見有記，記人此見須破，菩薩誓記，此記須與。世諦故記，第一義故無。四悉適時，如下說。
若通途記，如初；若別與記，如三周後說；若正因記，如常不輕；若緣因記，如十種供養；若了因記，如授三根人。若正因記則廣，若緣、了記則狹。或遲記，或速記，或佛記，如此文。或菩薩記，如不輕，雖無劫國之定，亦得是記。復懸記，如未來弟子是也。
他經但記菩薩不記二乘，但記善不記惡，但記男不記女，但記人天不記畜，今經皆記。若首楞嚴有四種記，今經具之，未發心與記，如。發心、現前、無生，三周記是也。
瓔珞第九，八種授記：己知他不知、眾人盡知己不知、己眾俱知、己眾俱不知、近覺遠不覺、遠覺近不覺、俱覺、俱不覺。己知他不知者，發心自誓，未廣及人，未得四無所畏，未得善權故。眾人盡知己不知者，發心廣大，得無畏善權故。皆知者，位在七地，無畏、善權得空觀故。皆不知者，未入七地，未得無著行云云。遠者不覺者，彌勒是也，諸根具足，不舍如來無著之行故。近者不覺，此人未能演說賢圣之行，師子膺是也。近遠俱覺者，諸根具足，不舍無著之行，柔順菩薩是也。近遠俱不覺者，未得善權，不能悉知如來藏，等行菩薩是也。
余經又云：近知者，從現佛得記也，如彌勒等。遠知者，不從今佛，從當佛得記，如佛語弊魔：彌勒當與汝記。近遠俱知者，今當佛俱與記也。近遠俱不知者，今當佛俱不記也。
元諸佛本為大事因緣出世，令眾生開示悟入佛之知見，今大事已顯，佛已說竟，眾生已入，暢佛本懷，眾生愿滿，法應與記，如父遇子，豈不付財？又行人無量世行愿，愿在今佛。文云：其本愿如此，故獲斯記。此兩緣是世界悉檀故記。
又二乘聞經改小入大，圓因已足，因必招果，故如來與記。時眾咸知發愿，愿為生身法身內外眷屬；或愿但生彼土，饒益眾生。此兩是為人悉檀與記。
又授二乘記，破欲退大入小菩薩，何者？若定有二乘，可退為小，今無二乘，何所可退？又破欲發二乘心者，彼證自舍，我何為取？又破未改小者，則便改小。將證小者，即不取證。此四對治悉檀與記。
又無生現前，必由實解，開佛知見不謬，又明了佛性，故與受記。小乘入實，決定作佛。若爾，一切眾生亦有佛性，何不與記？然眾生但正無緣，今聞經信解，緣正具足，開佛知見，知佛性，見佛法，見佛性。此兩第一義悉檀與記。此四記攝上諸受記盡云云。
授記亦云受記、受決、受莂。授是與義，受是得義，記是記事，決是決定，莂是了莂。
中根人聞法，譬二周開三顯一，具足領解，如來述成，雖自知作佛，而時事未審，若蒙佛誠言，授其當果、劫、國、決定，近遠了莂，則大歡喜。今從佛授與得名，故言。此文是譬說第四段。上三段皆以譬喻說之，此中授記亦用譬喻論記，何意無第五段？一解云：指上指下略不論耳。又云：草喻中明一切受潤，各得增長，審知四眾皆獲利益，經家略不出耳。文為二：一、正與中根授記；二、許為下根宿世之說。初又二：先授迦葉，次授三人。并有長行、偈頌。迦葉長行中有六：一、行因；二、得果；三、劫國名字莊嚴；四、壽命；五、正像久近，如文；六、國凈。
三弟子中復二：一、請記；二、與記。請記中七偈：初一行正請，次二行半開譬，次二行半合譬，次一行結。三人記各有行因、得果、劫國、壽命、法住數量，悉如文。
從我諸弟子下二行半，許為下根更說宿世，此人已聞法譬，復見上中受記，而猶疑不了，深生愧恥，欲增進其道，先許摠記，更說宿緣云云。