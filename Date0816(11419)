論曰：心地法門者，參學之根本也。心地者何耶？如來大覺性也。由無始來，一念顛倒，認物為己，貪欲熾盛，流浪生死，覺照昏蒙，無明蓋覆，業輪推轉，不得自由，一失人身，長劫難返。所以諸佛出世，方便門多，滯句尋言，還落常斷。祖師哀憫，心印單傳，俾不歷堦級，頓超凡圣，只令自悟，永斷疑根。近代之人，多所慢易，叢林雖入，懶慕參求，縱成留心，不擇宗匠。邪師過謬，同失指歸，未了根塵，輒有邪解，入他魔界，全喪正因。但知急務住持，濫稱知識，且貴虛名在世，寧論襲惡於身？不惟聾瞽後人，抑亦凋弊風教。登法王高廣之坐，寧臥鐵床；受純陀最後之羞，乍飲銅汁。大須戰栗，無宜自安，謗大乘愆，非小罪報。
論曰：祖師西來，非為有法可傳，以至于此，但直指人心，見性成佛，豈有門風可尚者哉？然後代宗師建化有殊，遂相沿革。且如能、秀二師，元同一祖，見解差別，故世謂之南宗、北宗。能既往矣，故有思、讓二師紹化。思出遷師，讓出馬祖，復有江西石頭之號。從二枝下，各分派列，皆鎮一方，源流濫觴，不可彈竊人言，但知放而不知收，雖有生而且無殺，奴郎不辨，真偽不分，玷瀆古人，埋沒宗旨。人人向意根下卜度，個個於陰界推求，既懵於觸目菩提，只成得相似般若。於無住本，建立法幢，代佛宣揚，豈同容易？不見云門大師道：盡大唐國內，覓一個舉話人也難得。又不見黃檗和尚道：馬大師出八十余員善知識，問著個個阿碌碌地，惟有廬山和尚較些子。是知當此位次，若會舉令提綱，便是十成宗匠。何以知之？不見古人道：從苗辨地，因話識人。直饒瞬目揚眉，早是一時驗了，況為模范，得不慎歟！
論曰：凡為宗師，先辨邪正。邪正既辨，更要時節分明，又須語帶宗眼，機鋒酬對，各不相辜。然雖句無私，亦假言中辨的。曹洞則敲唱為用，臨濟則互換為機，韶陽則函蓋截流，溈仰則方圓默契，如谷應韻，似關合符，雖差別於規儀，且無礙於融會。近代宗師失據，學者無稽，用人我以爭鋒，取生滅為所得，接物之心安在？破邪之智蔑聞。棒喝亂施，自云曾參德嶠、臨濟；圓相互出，惟言深達溈山、仰山。對答既不辨綱宗，作用又焉知要眼？誑謔群小，欺昧圣賢，誠取笑於傍觀，兼招尤於現報。所以一宿覺云：欲得不招無間業，莫謗如來正法輪。似此之輩，不可*彈論。但脫師承，都乏己見，無本可據，業識茫茫，惟可哀憐，難以為報。
論曰：大凡祖佛之宗，具理具事。事依理立，理假事明，理事相資，還同目足。若有事而無理，則滯泥不通；若有理而無事，則汗漫無歸。欲其不二，貴在圓融。且如曹洞家風，則有偏有正，有明有暗；臨濟有主有賓，有體有用。然建化之不類，且血脈而相通，無一不該，舉動皆集。又如法界觀具談理事，斷自色空，海性無邊，攝在一毫之上；須彌至大，藏歸一芥之中。故非圣量使然，真猷合爾。又非神通變現，誕生藏，盡是指蹤；圓頓上乘，悉同標目。假使解得百千三昧沙數法門，只益自勞，非干他事。況復會權歸實，攝裔還源，於真凈界中，不受一塵。況佛事門中，不舍一法，不免據情結欵，就體解紛，與我祖宗，全無交涉。頗有橫經大士，博古真流，夸舌辯如利鋒，騁學富如囷積。到此須教寂默，語路難伸，從來記憶言辭，盡是數他珍寶，始信此門奇特，乃是教外別傳。後進之徒，莫自埋沒，遭他哂笑，有辱宗風。勿謂不假熏修，便乃得少為足。末既不曉，本何明哉？
論曰：宗門歌頌，格式多般，或短或長，或今或古，假聲色而顯用，或托事以伸機，或順理以談真，或逆事而矯俗。雖則趣向有異，其奈發興有殊，總揚一大事之因緣，共贊諸佛之三昧，激昂後學，諷刺先賢，皆主意在文，焉可妄述？稍睹諸方宗匠、參學上流，以歌頌為等閑，將制作為末事，任情直吐，多類於埜談，率意便成，絕肖於俗語。自謂不拘麤，匪擇穢孱，擬他出俗之辭，標歸第一之義。識者覽之嗤笑，愚者信之流傳，使名理而寖消，累教門之愈薄。不見華嚴萬偈、祖頌千篇，俱爛熳而有文，悉精純而靡雜，豈同猥俗兼糅戲諧？在後世以作經，在群口而為實，亦須稽古，乃要合宜。茍或乏於天資，當自甘於木訥，胡必強攀英俊，希慕賢明，呈丑拙以亂風，織弊訛而貽戚，無惑妄誕，以滋後羞。
論曰：且如天下叢林至盛，禪社極多，聚眾不下半千，無法況無一二。其間或有抱道之士，潔行之人，肯暫徇於眾情，勉力紹於祖席，會十方之兄弟，建一處之道場，朝請暮參，匪憚勞苦，且欲續佛慧命，引道初機，非為治激聲名，貪婪利養，如鐘待扣，遇病與醫。澍法雨則大小無偏，振法雷則遠近咸應。其榮枯自異，動蟄差乖，固非選擇之情，行取舍之法，蓋有望風承嗣，竊位住持，便為我已得最上乘，超世間法，護己之短，毀人之長，誑惑於鄽蠶，咀嚼於屠販，聲張事勢，矜托辯才，以訐露為慈悲，以佚濫為德行，破佛禁戒，棄僧威儀，返凌鑠於二乘，倒排斥於三學，況不撿於大節，自許是其達人。然當像季之時，魔強法弱，假如來之法服，盜國王之恩威，口談解脫之因，心弄鬼神之事，既無愧恥，寧避罪愆？今乃歷叙此徒，須警來者。遇般若之緣非小，擇師資之道尤難，能自保任，終成大器。強施瞑眩，甘受謗嫌，同道之人，幸宜助發。
十規論者，乃曹溪下第十世法眼禪師所著也。禪師自見地藏得指課後，開口動舌無非與人解粘去縛。且如僧問：如何是曹源一滴水？答云：是曹源一滴水。又僧慧超問：如何是佛？答云：汝是慧超。與麼設施，恰似炊鐵飣飯，煮木札羹，要飽天下之饑人，直是教他無下牙處，豈肯以文身句義系綴於人耶？斯論之作，蓋欲藥當時宗匠瘖郁之病，亦不得已而為之爾。或謂師契證穩密，知見宏博，故托此以拋擲其文章辨論者，誤矣！
元丙戌歲，南屏悅藏主出此文，嘗命余書之，鏤版于徑山寂照塔院。逮徑山遭兵火，板亦隨燼。今臺之委羽旻上人捐己資，用舊所搨本重刊行，而屬余題其後。余諦觀向日弊書，正如昔人見夏口甕中之像、瑯琊梁上之書，真濟世事也。吁！而今而後，讀斯論者，果能察己病，體禪師之心，肯服其良藥，不亦善乎！
右元之慍恕中之跋得于朝鮮藏，附之。