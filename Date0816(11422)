潭州楚安慧方禪師，郡之醴陵人，族許氏。年二十，事等覺法思，越七稔得度。崇寧五年，具戒。謁開福寧道者，次依佛監。監指往大別，既至，職藏司。未幾，改大別為神霄，因歸長沙，附舟至江口，聞呼渡船者有省，作偈曰：
沔水江頭叫一聲，此時方得契平生。
多年不識重相見，千圣同歸一路行。
及寧移居文殊，復侍之。舉前偈，乃蒙印可，命為第一座。久而開法楚安，擢澧之欽山。
上堂曰：臨老方稱住持，全無些子玄機，開口十字九乖，問東便乃答西。如斯出世，討甚玄微？有時拈三放兩，有時就令而施。雖然如是，同道方知，且道知底事作麼生？直須打翻鼻孔始得。
上堂：達磨祖師在腳底，踏不著兮提不起，子細當頭放下看，病在當時誰手？張公會看脉，李公會使藥，兩個競頭醫，一時用不著。藥不相投，錯！錯！吃茶去。
常德府文殊思業禪師，世為屠宰。一日，戮豬次，忽洞徹心源，即棄業為比丘。述偈曰：
昨日夜叉心，今朝菩薩面，
菩薩與夜叉，不隔一條線。
往見文殊，殊曰：你正殺豬時，見個甚麼便乃剃頭行腳？師遂作鼓刀勢。
殊喝曰：這屠兒！參堂去。師便下參堂。
住文殊日，上堂，舉趙州勘婆話，乃曰：勘破婆子，面青眼黑，趙州老漢，瞞我不得。
潭州慧通清旦禪師，蓬之儀巃人，族嚴氏。初出關至德山，值山上堂，舉：趙州云：臺山婆子已為汝勘破了也。且道意在甚麼處？良久，曰：就地撮將黃葉去，入山推出白云來。師聞釋然。
翌日入室，山問：前百丈不落因果，因甚麼墮野狐？後百丈不昧因果，因甚麼脫野狐？
師曰：好與一坑埋卻。
出住岳之永慶，遷慧通。上堂曰：三世諸佛不知有，一一面南看北斗；貍奴白牯卻知有，云外金毛正哮吼。個中隱顯現全身，頭頭透脫無前後。撥轉機輪向上關，八角磨盤空走。
上堂：說佛說祖，正如好肉剜瘡；舉古舉今，猶若殘羹餿飯。一聞便悟，已落第二頭；一舉便行，早是不著便。須知個事如天普蓋，似地普擎。師子游行，不求伴侶；壯士展臂，不惜他力。佛祖拈掇不起，衲僧愿見無門。迷悟雙忘，圣凡路絕。且道從上諸圣以何法示人？喝一喝，曰：莫妄想。
上堂：見色明心，墮坑落壍；聞聲悟道，辜負平生。直饒聲色純真，塵塵入妙，坐在光影，未為究竟。直須萬機休罷，千圣不攜，撒手那邊，跳出窠臼。到這，亦無人，亦無佛，大千沙界海中漚，一切圣賢如電拂。且道釋迦老子向甚麼處出頭？良久，曰：放過一著。
上堂：目前無法，垛生招箭；意在目前，掛箔遮驢鳴；非耳目所到，出門使鄭公作肅守吳興，延居虎巖。上堂，拈拄杖曰：汝等諸人個個頂天立地，肩橫楖栗，到處行腳，勘驗諸方，更來這覓個甚麼？才輕輕拶著，便言天臺普請，南岳游山。我且問你：還曾收得大食國寶刀麼？卓拄杖曰：切忌口銜羊角。
僧問：牛頭未見四祖時如何？
曰：天下無貧人。
云：見後如何？
曰：四海無富漢。
乾道己丑七月二十五，且將入寂，眾求偈，師瞪目下視，眾請益堅，遂書無無二字，棄筆而逝。火後，設利五色，塔于金斗峰。壽五十六，夏三十八。
泉州延福寒巖慧升禪師，建寧人也。上堂，喝一喝，曰：盡十方世界，會十世古今，都盧在許，畐畐塞塞了也。若乃放開一針鋒許，則大海四流，巨岳倒卓，黿鼉魚龍、蝦蟹蚯蚓，盡向平地上涌出波瀾，游泳鼓舞。然雖如是，更須向百尺竿頭自進一步，則步步踏轉無盡藏輪，方知道鼻孔搭在上唇，眉毛不在眼下。還相委悉麼？復喝一喝，曰：切忌轉喉觸諱。
臨安府徑山別峰寶印禪師，嘉之龍游人，族李氏。自幼通六經而厭俗務，乃從德山院清素得度具戒。聽華嚴、起信，既盡其說，棄依密印於中峰。
一日，印舉：僧問巖頭：起滅不停時如何？巖吒曰：是誰起滅？
師啟悟，即首肯。會圓悟歸昭覺，印遣師往省，因隨眾入室。悟問：從上諸圣以何接人？師豎拳。
悟曰：此是老僧用底，作麼生是從上諸圣用底？
師以拳揮之，悟亦舉拳相交，大笑而止。留三年，印俾其徒往昭覺，挽歸中峰，為第一座。久之，南下謁佛性泰、月庵果、草堂清，皆契合。
晚至徑山，謁大慧禪師。慧問：從甚處來？
曰：西川。
慧曰：未出劍門關，與汝三十棒了也。
師曰：不合起動和尚。慧欣然掃室延之。
慧南遷，師乃西還，出住臨邛鳳凰，徙廣漢崇慶、武信東禪、成都龍華、眉山中巖，復還成都，領正法。俄再出峽，抵金陵，留守以保寧延師。未幾，移居金山，遷雪竇。淳熙庚子夏，勑補徑山。
上堂曰：三世諸佛以一句演百千萬億句，收百千萬億句只在一句；祖師門下，半句也無。只恁麼，合吃多少痛棒？諸仁者！且諸佛是？祖師是？若道佛是祖不是，祖是佛不是，取舍未忘；若道佛祖一時是，佛祖一時不是，顢頇不少。且截斷葛藤一句作麼生道？大蟲裹紙帽，好笑又驚人。
復舉：僧問巖頭：浩浩塵中如何辨主？頭云：銅砂鑼滿盛油。
師曰：大小巖頭打失鼻孔。忽有人問保寧：浩浩塵中如何辨主？只對他道：天寒不及卸帽。
上堂，舉：南泉和尚到莊，莊主預辦迎禮。泉云：爭知道老僧來，排辨如此？主云：昨夜土地來報。泉云：老僧修行無力，被鬼神覷破。
師曰：盡道南泉被鬼神覷破，不是好手，殊不知王老師當面做賊。金山今日新請都莊，萬一山僧到莊，第一不得鬼語。
上堂：六月初一，燒空赤日，十字街頭，雪深一尺，掃除不暇，回避不及，凍得東村廖胡子，半夜著靴水上立。
上堂：日上月下，速如電轂，又是重新一陽來復。湛不搖處，暖生寒谷，籬落梅華，枝枝粲玉。賀客街頭，亞肩疊足。借婆裙子拜婆年，不識本來真面目。仲冬嚴寒，伏惟尊候起居萬福！
上堂：將心除妄妄難除，即妄明心道轉迂。桶底趯穿無忌諱，等閑一步一芙蕖。
師至徑山彌浹，孝宗皇帝召對選德殿。稱旨入對日，賜肩輿於東華門內。十年二月，上制圓覺經注，遣使馳賜，命作序。師年邁，益厭住持。十五年冬，奏乞庵居，得請。
紹熙元年十一月，往見交承智策禪師，與之言別。策問行日，師曰：水到渠成。歸，索紙書十二月初七夜雞鳴時九字，如期而化。奉蛻質反寺之法堂，留七日，顏色明潤，發長頂溫。越十日，葬于庵之西岡。壽八十有二，臘六十有四。特謚曰慈辨，塔曰智光，庵曰別峰。
鄂州鳳棲慧觀禪師，上堂曰：前村落葉盡，深院桂華殘，此夜初冬節，從茲特地寒。所以道：欲識佛性義，當觀時節因緣。時節若至，其理自彰。喝一喝，曰：恁麼說話，成人者少，敗人者多。