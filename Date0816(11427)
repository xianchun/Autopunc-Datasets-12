凈土之道，往生一門，具載群經，明如杲日。實修行者入道之方，乃念佛人棲神之所。無念之念，念即念於阿彌；無生之生，生則生於凈土。是故深行菩薩、歷代師模、名卿巨儒、庶民氏女，篤信斯道，結誓進修者，不可勝計。其意何哉？必欲生凈土見阿彌而後已。須知佛本無身，亦無其土，皆眾生心凈所由致感也。經不云乎：是心作佛，是心是佛，諸佛正遍知海從心想生。故天臺大師釋之曰：佛本是無，心凈故有。良以眾生心凈則法體現前，眾生心染則苦道流轉，此乃理之常也。又何疑乎？以圓實教所談唯心本具者，若此若彼，若染若凈，皆不越吾心之一念也。
夫心者，造罪之源，成佛之本，所謂介爾有心，三千具足。然而三千諸法既具十界十如，三種世間互具而顯，則安養國土舍此何求？非但凈土唯心，蓋地獄亦唯心矣。又云：阿鼻依正全趣極圣之自心，身土毗盧不逾下凡之一念。才起悟迷之見，便入邪流；不分染凈之殊，方歸正道。刀山劍樹總是空華，寶渚金蓮皆成夢事。如斯受用，始了真修；脫或未然，宜依權漸而加修進。
深信阿彌陀佛即我本性，貴在禮誦懺念之間，行住坐臥之處，照於三觀，契乎一心，全智發境，全境是心，故知佛正佛依皆是心具心造。信哉！凈土彌陀昭昭然影現于心目之間，譬如磨銅成鏡，必假施功，直使塵垢凈盡無余，則本體圓明自然顯現，一切色像俱無隱焉。當知鏡中之像若謂是有，不可承而攬之；若謂是無，則色像歷然可見。所謂有不定有，無不定無，有無雙遣，任運是中。
大矣哉不思議境！唯心妙觀之道也。欲證斯道，必明于因。當知因該果海，果徹因源。原自始要，不離一念；從因至果，只在初心。茍能於此善修如是之因，至於臨終，必獲如是之果。是知專心念佛為因，往生凈土為果。始從聞信，信以修持，積凈業之工夫，得功緣之成滿，時節既至，大理昭然，視死如歸，豈不慶快？故茲直示往生正訣，明指到家路頭，此時自信不疑，他日出門不誤。如此，則安養國土何患不生？自性彌陀決然可見。與夫列圣群賢同成凈行，歷位至極者，實惟斯道矣。
諦信凈土，發心念佛者，蓮池下種時也；一心念佛，眾善莊嚴者，蓮華出水時也；念佛功成，凈土緣熟，華開見佛時也。佛子事佛，固先事親，拳拳孝念不舍，須臾順父母之情懷，察父母之顏色，才乖攝養，力為調和。又當念風燭不停，須防往生時至，預以父母平生所修一切善緣好事及眾人助修功德，聚為一疏，時時對父母讀之，要令父母心生歡喜。又當勸令坐臥西向，不忘凈土。又當東向設彌陀像，勸令一心念佛，焚香鳴磬，躬率眾人同聲和之，常使佛聲相續不絕，無以世情悲戀，恐失正念。臨舍報時，猶當用意，自然諸圣來迎，往生凈土，寶蓮華中決定成佛。孝子侍養父母正在此時，不宜懈怠，此孝子事親臨終之大事也。以此為孝，其孝至矣！又況從古以來念佛往生西方者非一，略舉數條以為念佛者監：所以烏長國主睹眾神以來迎，隋文皇后乘異香而西邁，姚行婆請佛相待，宋世子侍母同歸。可謂一超直入如來地矣。
慈照宗主凈土十門告誡云：念佛人臨終三疑，不生凈土：一者、疑我生來作業極重，修行日淺，恐不得生；二者、疑我欠人債負，或有心愿未了，及貪瞋癡未息，恐不得生；三者、疑我雖念彌陀，臨命終時，恐佛不來迎接。有此三疑，因疑成障，失其正念，不得往生。故念佛之人切要諦信佛經明旨，勿生疑心。經云：念阿彌陀佛一聲，滅八十億劫生死重罪。上至一心不亂，下至十念成功，接向九蓮，令辭五濁。茍能心心不昧，念念無差，則疑情永斷，決定往生。可謂十萬億程彈指到，絲毫擬議隔千山。
四關者，慈照宗主凈土十門告誡云：凡夫雖有信心念佛，緣為宿業障重，合墮地獄，乘佛力故，於床枕間將輕換重。若也因病苦故，悔悟身心，當生凈土也。無智之人不了此事，卻言我今念佛，又有病苦，反謗彌陀，因此一念惡心，徑入地獄，此是一關也。
二者、雖則持戒念佛，緣為口談凈土，意戀娑婆，不求出世善根，為愛家緣長旺，以致臨終遭病，怕死貪生，信受童兒，呼神喚鬼，燒錢化馬，殺戮眾生。緣此心邪，無佛攝護，因茲流浪，墮落三涂，是二關也。
三者、或因服藥，須用酒鯹，或因親情遞相逼勸，此人無決定信，喪失善根，臨終追赴王前，任王判斷，是為第三關也。
四者、臨終之際，思惟活業，系綴資財，愛戀眷屬，心放不下，失卻正念，故於家舍墮鬼趣中，已為禍祟。或為慳犬，或作蛇身，守護家庭，宛如在日，是為四關也。
是以楊提刑言：愛不重不生娑婆，念不一不生凈土。誠哉是言！凡修凈土者，要當酌實蠲浮思，專想寂念念彌陀，全身放下。但能堅此一念，便可碎彼四關，則凈土蓮臺的非遙矣。可謂一句彌陀無別念，不勞彈指到西方。
凡修念佛之人欲生凈土，每念世間一切無常，成必有壞，生必有死，若不親聞佛法，則舍身受身輪轉三界、四生、六道，無解脫期。我今有緣，得聞正法，得修凈業，唯佛為念，舍此報身，當生凈土，入彼蓮胎，受諸快樂，永脫生死，不退菩提，此乃大丈夫平生之能事也。
才有疾病，正要向前，坦蕩身心，莫生疑慮，直須西向正坐，專想阿彌陀佛與觀世音、大勢至菩薩及無數化佛現在其前，一心稱念南無阿彌陀佛，聲聲不絕，於諸世間一切事務不得思念，不得貪戀。若或心念起來，但要急稱佛號，於念念中除滅罪障。若病人昏困，不能自念，則看病人當方便警策，勸而諭之。
如此用心，助令命盡，只此一念，決定往生凈土。命若未盡，自得安寧。慎勿妄起留戀世間之心，當存自存，當死須死，但辦往生，何須疑慮？若解此理，如脫弊服，以著上衣，一舍凡身，便登佛地。奇哉偉哉！至矣盡矣！
或聞天樂異香，或見金蓮寶座，此乃圣境現前，慎勿疑為魔事。經云：修凈業者，托佛愿力，觀佛寶相為境故。如人近附帝王，誰敢干犯？此阿彌陀佛有大慈悲力，有大誓愿力，有大智慧力，有大三昧力，有大威神力，有大摧邪力，有大降魔力，有天眼遠見力，有天耳遙聞力，有他心徹監力，有光明遍照攝取眾生力，有如是等不可思議無量最勝功德之力，豈不能護持修行念佛之人至臨終時令無魔障，生凈土哉？可謂粉骨碎身未足酬，一句了然超百億。
廬山尊者弟子僧濟臨終之際，尊者遺燭一枝曰：汝可運想西方。濟執燭注想金容，攝心無亂，復請僧眾誦十六觀經。五更，濟以燭授同袍，遂假寤。及寤，曰：吾夢見阿彌陀佛垂手接引，吾當去矣。言訖，右脅而逝。此非戒定慧之所熏修，而豈能溫容軟語於生死岸頭耶？可謂得路便行無罣礙，等閑抹過死生關。
知歸子問曰：世事之大，莫越生死。一息不來，便屬後世；一念差錯，便墮輪回。小子累蒙開誨念佛往生之法，其理甚明，又恐病來死至之時，心識散亂，仍慮他人惑動正念，忘失凈因，伏望重示歸徑之方，俾脫沉輪之苦。
師曰：善哉問也！凡一切人命終欲生凈土，須是不得怕死，常念此身多苦，不凈惡業種種交纏。若得舍此穢身，超生凈土，受無量快樂，解脫生死苦趣，乃是稱意之事。如脫弊衣，得換珍服。但當放下身心，莫生戀著，凡遇有病之時，便念無常，一心待死，叮嚀家人及看病人、往來問候人，凡來我前，為我念佛，不得說眼前閑雜之話，家中長短之事；亦不須軟語安慰，祝愿安樂，此皆虛花無益之語。若病重將終之際，親屬不得垂淚哭泣及發嗟嘆懊惱之聲，惑亂心神，失其正念。但一時同聲念佛，待氣盡了，方可哀泣。才有絲毫戀世間心，便成罣礙，不得解脫。若得明曉凈土之人頻來策勵，極為大幸。若依此者，決定超生，即無疑也。
又問曰：求醫服藥，還可用不？
答曰：求醫服藥，初不相妨。然藥者只能醫病，不能醫命，命若盡時，藥豈奈何？若殺物命為藥，以求身安，此則不可。余多見世人因病持齋，方獲小愈，復為醫者以酒食血肉佐藥，其病復作。信知佛力可救，酒肉無益也。
又問曰：求神祈福如何？
答曰：人命長短，生時已定，何假鬼神延之耶？若迷惑信邪，殺害眾生，祭祀神鬼，但增罪業，反損壽矣。大命若盡，小鬼奈何？空自慞惶，俱無所濟。切宜謹之，當以此文帖向目前，時時見之，免致臨危忘失。
又問曰：平生未曾念佛人還用得不？
答曰：此法僧人、俗人、未念佛人用之皆得往生，決無疑也。余多見世人於平常念佛禮贊，發愿求生西方甚是勤拳，及至臨病，卻又怕死，都不說著往生解脫之事。直待氣消命盡，識投冥界，方始十念鳴鐘，恰如賊去關門，濟何事也？死門事大，須是自家著力始得。若一念差錯，歷劫受苦，誰人相代？思之！思之！若無事時，當以此法精進受持，是為臨終大事。可謂一條蕩蕩西方徑，直歸家，莫問津。
宗鏡錄或問曰：心外無佛，見佛是心，云何教中說有化佛來迎，生諸凈土？
答曰：法身真佛，本無生滅，從真起化，接引迷根。以化即真，真應一際，即不來不去，隨應物心。又化體即真，說無來去，從真流化，現有往還，即不來相而來，不見相而見也。不來而來，似水月之頓呈；不見而見，猶行云之忽現。
問：如上所說，真體即湛然不動，化相即不來而來，正是心外有化佛來迎，云何證自心是佛？
答曰：此乃是如來本愿功德力故，令彼有緣眾生專心想念，能令自心見佛來迎，不是諸佛實遣化身而來迎接，但是有緣時機正合，能令自心見佛來迎，則佛身湛然常寂，無去無來，眾生識心托佛本愿力，一念變化，有去有來。如鏡面像，似夢施為，鏡中之形非內非外，夢中之事不有不無，但是心生，非關佛化。
真信修行之士端的是要生西方極樂世界，專一意念，持一句阿彌陀佛。只此一念是我本師，只此一念即是化佛，只此一念是破地獄之猛將，只此一念是斬群邪之寶劍，只此一念是開黑暗之明燈，只此一念是度苦海之大船，只此一念是脫生死之良方，只此一念是出三界之徑路，只此一念是本性彌陀，只此一念達唯心凈土。但只要記得這一句阿彌陀佛在念，莫教失落，念念常現前，念念不離心，無事也如是念，有事也如是念，安樂也如是念，病苦也如是念，生也如是念，死也如是念。如是一念分明不昧，又何必問人覓歸程乎？可謂行船盡在把稍人，達者同游涅盤路。
又放光明名見佛，此光覺悟將終者，
令隨憶念見如來，命終得生其凈國。
見有臨終勸念佛，及示尊像令瞻仰，
俾於佛所深歸信，是故得成此光明。
天竺慈云式懺主云：前四句贊佛放光，見其光者，名為見佛，能令臨命終時，凈土往生。後四句贊佛修此光明之因，其因者，秪是勸臨終人念佛，并示其佛像，令彼見已生信，故成佛時，得此光明，令以偈普勸信受。凡遇眷屬及一切人臨命終時，先於床前安置此像，令彼眼見，及勸令念佛。若痛苦所逼，或先無信心，不肯念者，亦須種種方便，勸令稱佛。下至十念，得滅重罪，生佛凈土，此一利益不可思議。若勸得一人生凈土，縱自不修行，亦合得生凈土，況當來成佛，能放光明，照一切眾生，臨終見佛也。多見世人為恩愛故，聚頭哭泣，不思救度，是名惡知識也。苦哉苦哉！恩愛所牽，墮落惡道，無解脫期。雖慈親孝子，亦不奈何。以此思之，可不勉哉！可謂普愿沈溺諸眾生，速往無量光佛剎。
首楞嚴經云：佛告阿難：一切世間生死相續，生從順習，死從變流。臨命終時，未舍煖觸，一生善惡俱時頓現。純想即飛，必生天上。若飛心中兼福兼慧，及與凈愿，自然心開，見十方佛一切凈土，隨愿往生。情少想多，輕舉非遠，即為飛仙。情想均等，不飛不墜，生於人間，想明斯聰，情幽斯鈍。情多想少，流入橫生，重為毛群，輕為羽族。七情三想，沉下水輪，生於火際，受氣猛火，身為餓鬼，常被焚燒，水能害己，無食無飲，經百千劫。九情一想，下洞火輪，輕生有間，重生無間，二種地獄。純情即沉入阿鼻獄。若沉心中有謗大乘，毀佛禁戒，誑妄說法，虛貪信施，濫膺恭敬，五逆十重，更生十方阿鼻地獄。
守護國界主經云：佛言：若人命終之時，預知時至，正念分明，洗浴著衣，吉祥而逝，光明照身，見佛相好，眾善俱現，定知此人決定往生凈土。若人念佛持戒無精進心，命終亦無善相，亦無惡相，地府不收，安養不攝，如睡眠去；此人疑情未斷，生於疑城，五百歲受樂，再修信愿，方歸凈土。若人起憐憫心，正念現前，於財寶、妻子，心無愛戀，眼色清凈，仰面含笑，想念天宮當來迎我，耳聞天樂，眼見天童，舍此報身，定生天界。若人生柔軟心，起福德心，身無病難，憶念父母、妻子，於善於惡，心不錯亂，其心正直，遺囑家財，辭別而去，定生人界。若人於己眷屬惡眼瞻視，舉手捫空，便利不覺，身常臭穢，兩目紅赤，仆面而臥，蜷身左脅，百節酸疼，或見惡相，口不能言，呻吟叫喚，冤債現前，心識散亂，狂惑顛倒，遍體如冰，手捻死拳，身硬如石，此人命終定入地獄。若人好舐其唇，身熱如火，常患饑渴，好說飲食，張口不合，貪戀財寶，命卒難斷，開眼而去，此人定入餓鬼。若人身染重病，如在云霧，心神昏散，怕聞佛名，多愛食噉血肉之味，不受勸化，愛戀妻兒，蜷手足指，遍身流汗，出麤澀聲，口中咀沫，此相現前，定入畜生。
凡夫業重，處處貪生，若不預辦工夫，臨終不克念佛。天臺十疑論云：臨終念佛，名最後心，其心猛利，一念佛名，即生凈土。蓋垂死時，其心猛健決定故，勝百歲行力也。
或問曰：臨終念佛即得往生，何假預修勝業？
答曰：人生壽夭，難測短長，或即病困昏迷，或即非時奄逝，既闕生前之善，難逃後世之殃，須預作於善緣，是恐防於斯咎。十種命終不克念佛：一者、善友未必相逢；二者、或疾苦纏身，神昏性亂；三者、偏風失語，不得稱名；四者、狂亂失心，注想難克；五者、或逢水火，不暇志誠；六者、輒遇虎狼，驚惶倉卒；七者、臨時惡友破壞道心；八者、飽食過多，昏迷致命；九者、軍仵斗戰，忽爾身亡；十者、或墜高巖，傷中身命。故知臨終難保吉兇，故是預先修習。可謂閑時做下急時用，免得臨期手腳忙。