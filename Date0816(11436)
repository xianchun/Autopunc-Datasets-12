一乘極唱，終歸咸指於樂邦；萬行圓修，最勝獨推於果號。良以從因建愿，秉志躬行，歷塵點劫懷濟眾之仁，無芥子地非舍身之處，悲智六度，攝化以無遺；內外兩財，隨求而必應。機興緣熟，行滿功成，一時圓證於三身，萬德總彰於四字。是以知識廣贊，感獄火化為涼風；善友教稱，見金蓮狀同杲日。八十億劫之重罪，廓爾煙消；十萬億剎之遐方，倏如羽化。
嗟乎！識昏障厚，信寡疑多，貶凈業為權乘，嗤誦持為麤行，豈非耽湎朽宅，自甘永劫之沈迷；悖戾慈親，深痛一生之虛喪？須信非憑他力，截業惑以無期；不遇此門，脫生死而無路。聞持頗眾，正協於時緣；著述雖多，鮮窮於要旨。盡毫端而申釋，敢斆前修；舒舌相以贊揚，誓同諸佛。太虛可際，鄙志奚窮？敬勉同舟，深崇此道矣。
將釋此經，先以義門括其綱要，始可入文釋其義趣。初中，大覺世尊一代名教，大小雖殊，不出教、理、行、果，因教顯理，依理起行，由行克果，四法收之，鮮無不盡。
初中言教，大略有二：初、明教興；二、辨教相。初中，大本經懷，仰恩荷德，傾誠展敬，志愿流通。