前周葛由，蜀羌人也。周成王時，好刻木作羊賣之。一旦乘木羊入蜀中。蜀中王侯貴人追之，上綏山。綏山在峨嵋西南，高無極也。隨之者不復還，皆得仙道。故里論曰：得綏山一桃，雖不能僊，亦足以豪。山下立祠數十處。
晉雒陽有釋耆域者，天竺人也。周流華戎，靡有常所。而俶儻神奇，任性忽俗，迹行不常，時人莫之能測。自發天竺，至于扶南，經諸海濱，爰涉交廣，並有靈異。既達襄陽，欲寄載過江。船人見梵沙門衣服弊陋，輕而不載。船達北岸，域已度。前行見兩虎，弭耳掉尾，域以手摩其頭，虎下道而去。兩岸見者隨從成群。以晉惠之末，至于雒陽。諸道人悉為作禮，域胡跪宴然，不動容色。時或告人以前身所更，謂支法淵從羊中來，竺法興從人中來。又譏諸眾僧衣服華麗，不應素法。見雒陽宮城，云：髣髴似忉利天宮，但自然之與人事不同耳。域謂沙門耆闇蜜曰：造此宮者，從忉利天來。成便還天上矣。屋脊瓦下應有千五百作器。時咸云：昔聞此匠，實以作器著瓦下。又云：宮成之後，尋被害焉。衡陽大守南陽滕永文在雒，寄住滿水寺，得病經年不差，兩脚攣屈，不能起行。域往看之曰：君欲得病差不？因取淨水一盃，楊柳一枝，便以楊枝拂水，舉手向永文而呪，如此者三。因以手搦永文膝，令起。即起行步如故。此寺中有思惟樹數十株，枯死。域問永文：樹死來幾時？永文曰：積年矣。域即向樹呪，如呪永文法。樹尋華發，枎疎榮茂。尚方署中有一人病將死，域以應器著病者腹上，白布通覆之，呪願數千言，即有臭氣熏徹一屋。病者云：我活矣。域令人舉布，應器中有若垽淤泥者數升，臭不可近。病者遂活。雒陽近亂，辭還天竺。雒中沙門竺法行者，高足僧也。時人令請域曰：上人既得道之僧也，願留一言，以為永誡。域曰：可普會眾人也。眾既集，域昇高座說偈云：
守口攝身意，慎莫犯眾惡。
修行一切善，如是得度世。
言絕便禪默。行重請曰：願上人當授所未聞。如斯偈義，八歲童子亦已諳誦，非所望於得道人也。域笑曰：八歲雖誦，百歲不行，誦之何益。人皆知敬得道者，不知行之自得道，悲夫！吾言雖少，行者益多也。於是辭云。數百人各請域中食，域皆許往。明旦五百舍皆有一域。始謂獨過，來相詶問，方知分身降焉。既發，諸道人送至河南城。域徐行，追者不及。域迺以杖畫地曰：於斯別矣。其日有人從長安來，見域在彼寺中。又賈客胡濕登者，即於是日將暮，逢域於流沙中。計見已行九千餘里。既還西國，不知所終。
晉鄴中有竺佛圖澄者，西域人也。本姓帛氏。少出家，清貞務學，誦經數百萬言，善解文義。雖未讀此土儒史，而與諸學士論辯疑滯，皆暗若符契，無能屈者。自云：再到罽賓，受講名師。西域咸稱得道者。以晉懷帝永嘉四年來適雒陽，志弘大法，善誦神呪，能役使鬼物。以麻油雜臙脂塗掌，千里外事皆徹見掌中，如對面焉，亦能令潔齋者同見。又聽鈴音以言事，無不効驗。迺潛澤草野，以觀世變。時石勒屯兵葛陂，專以殺戮為威，沙門遇害甚眾。澄憫念蒼生，欲以道化勒，於是杖策到軍門。勒大將郭黑略素奉法，澄即投止略家，從受五戒，崇弟子之禮。勒召澄問曰：佛道有何靈驗？澄知勒不達深理，正可以道術為徵。因而言曰：至道雖遠，亦可以近事為證。即取應器盛水燒香呪之，須臾生青蓮華，光色曜目。勒由此信服。澄因而諫曰：夫王者德化洽於宇內，則四靈表瑞；政弊道消，則彗孛現於上。常象著見，休咎隨行。斯迺古今之常徵，天人之明誡。勒甚悅之。凡應被誅殘，蒙其益者十有八九。勒後因忿，欲害諸道士，并欲苦澄。澄迺避至黑略舍，告弟子曰：若將軍信至問吾所在者，報云不知所之。信人尋至，覓澄不得。使還報勒，勒驚曰：吾有惡意向聖人，聖人捨我去矣。通夜不寢，思欲見澄。知勒意悔，明旦告勒。勒曰：昨夜何行？澄曰：公有怒心，昨夜故權避。公今改意，是以敢來。勒大笑曰：道人謬耳。襄國城塹水源在城西北五里汍瀾祀下，其水暴竭。勒問澄曰：何以致水？澄曰：今當勅龍。勒字世龍，謂澄嘲己，答曰：正以龍不能致水，故相問耳。澄曰：此誠言，非戲也。水泉之源，必有神龍居之。今往勅語，水必可得。迺與弟子法首等數人至泉源上。其源故處，久已乾燥，坼如車轍。從者心疑，恐水難得。澄坐繩床，燒安息香，呪願數百言。如此三日，水忽然微流。有一小龍長五六寸許，隨水來出。諸道士競往視之。澄曰：龍有毒氣，勿臨其上。有頃水大至，隍塹皆滿。澄預記萌兆，難可述盡。勒登位已後，事澄彌篤。時石葱將叛，其年澄誡勒曰：今年葱中有蟲，食必害人。可令百姓無食葱也。勒頒告境內：慎無食葱。到八月，石葱果走。勒益加尊重，有事必諮而後行，號大和尚。石虎有子名斌，後為勒兒，愛之甚重。忽暴病而亡，已涉二日。勒曰：朕聞虢太子死，扁鵲能生。大和尚，國之神人，可急往告，必能致福。澄迺取楊枝呪之，須臾能起，有頃平復。由是勒諸稚子多在佛寺中養之。每至四月八日，勒躬自詣寺灌佛，為兒發願。至建平四年四月，天靜無風，而塔上一鈴獨鳴。澄謂眾曰：鈴音云國有大喪，不出今年矣。是歲七月勒死，子弘襲位。少時虎廢弘自立，遷都于鄴，稱元建武。傾心事澄，有重於勒。迺下書曰：和尚國之大寶，榮爵不加，高祿不受。榮祿匪傾，何以旌德！從此已往，宜衣以綾錦，乘以雕輦。朝會之日，和尚昇殿，常侍以下悉助舉輿，太子諸公扶翼而上。主者唱大和尚至，眾坐皆起，以彰其尊。又勅偽司空李農旦夕親問，太子諸公五日一朝，表朕敬焉。時澄止鄴城內中寺，遣弟子法常北至襄國。弟子法佐從襄國還，相遇在梁基城下共宿，對車夜談，言及和尚，比旦各去。法佐至，始入覲澄，澄逆笑曰：昨夜與法常交車，共說汝師耶？先民有言：不曰敬乎，幽而不改；不曰慎乎，獨而不怠。幽獨者敬慎之本，爾不識乎？佐愕然愧懺。於是國人每共相語曰：莫起惡心，和尚知汝。及澄之所在，無敢向其面洟唾便利者。時太子石邃有二子在襄國。澄語邃曰：小阿彌比當得疾，可往迎之。邃即馳信往視，果已得病。大醫殷騰及外國道士自言能治。澄告弟子法牙曰：正使聖人復出，不愈此病，況此等乎！後三日果死。後晉軍出淮泗，壟北瓦城皆被侵逼。三方告急，人情危擾。虎乃瞋曰：吾之奉佛供僧，而更致外寇，佛無神矣。澄明旦早入，虎以事問澄。澄因諫虎曰：王過去世經為大商主，至罽賓寺，嘗供大會，中有六十羅漢。吾此微身亦預斯會，時得道人謂吾曰：此主人命盡，當更雞身，後王晉地。今王為主，豈非福耶？疆場軍寇，國之常耳，何為怨謗三寶，夜興毒念乎？虎迺信寤，跪而謝焉。虎嘗問澄：佛法不殺。朕為天下之主，非刑殺無以肅清海內。既違戒殺生，雖復事佛，詎獲福耶？澄曰：帝王事佛，當在體恭心順，顯暢三寶，不為暴虐，不害無辜。至於兇愚無賴，非化所遷，有罪不得不殺，有惡不得不刑。但當殺可殺，刑可刑耳。若暴虐恣意，殺害非法，雖復傾財事法，無解殃禍。願陛下省欲興慈，廣及一切。佛教永隆，福祚方遠。虎雖不能盡從，而為益不少。虎尚書張離、張良家富事佛，各起大塔。澄謂曰：事佛在於清靖無欲，慈矜為心。檀越雖儀奉大法，而貪悋未已，游獵無度，積聚不窮。方受現世之罪，何福報之可希耶？離等後並被戮滅盡。澄甞遣弟子向西域市香，既行，澄告餘弟子曰：掌中見買香弟子在某處被劫垂死。因燒香呪願，遙救護之。弟子後還云：某月某日某處為賊所劫，垂當見殺。忽聞香氣，賊無故自驚曰：救兵已至。棄之而走。虎每欲伐燕，澄諫日：燕國運未終，卒難可剋。虎屢行敗績，方信澄誡。又黃河中舊不生黿，忽得一，以獻虎。澄見而歎曰：桓溫其入河不久。溫字元子，後果如言也。澄嘗與虎共昇中堂，澄忽驚曰：變，變！幽州當火災。仍取酒灑之。久而笑曰：救已得矣。虎遣驗，幽州云：爾日火從四門起，西南有黑雲來，驟雨滅之，雨亦頗有酒氣。至虎建武十四年七月，石宣石韜將圖相殺。宣時到寺，與澄同坐，浮圖一鈴獨鳴。澄謂宣曰：解鈴音乎？鈴云胡子落度。宣變色曰：是何言歟？澄謬曰：老胡為道，不能山居無言，重茵美服，豈非落度乎！石韜後至，澄熟視良久。鞱懼而門澄，澄曰：怪公血臭，故相視耳。至八月，澄使弟子十人齋于別室，澄時暫入東閤。虎與后杜氏問訊澄，澄曰：脅下有賊，不出十日。自佛圖以西，此殿以東，當有流血，慎勿東行也。杜后曰：和尚耄耶，何處有賊？澄即易語云：六情所受，皆悉是賊。老自應耄，但使少者不昏。遂便寓言，不復彰的。後二日，宣果遣人害鞱於佛寺中。欲因虎臨喪，仍行大逆。虎以澄先誡，故獲免及。宣事發被收，澄諫虎曰：既是陛下之子，何乃重禍耶？陛下若含恕加慈者，尚有六十餘歲。如必誅之，宣當為彗星，下掃鄴宮也。虎不從之，以鐵鎖穿宣頷，牽上薪𧂐而焚之。收其宮屬三百餘人，皆轘裂支解，投之漳河。澄迺勅弟子罷別室齋也。後月餘日，有一妖馬騣尾皆有燒狀，入中陽門，出顯陽門。東首東宮皆不得入，走向東北，俄爾不見。澄聞而歎曰：災其及矣。至十一月，虎大饗群臣於太武前殿。澄吟曰：殿殿乎！棘子成林，將壞人衣。虎令發殿石下視之，有棘生焉。澄還寺視佛像曰：悵恨不得莊嚴。獨語曰：得三年乎？自答：不得。又曰：得二年、一年、百日、一月乎？自答：不得。迺無復言。還房謂弟子法祚曰：戊申歲禍亂漸萌，酉石氏當滅。吾及其未亂，先從化矣。即遣人與虎辭曰：物理必遷，身命非保。貧道災幻之軀，化期已及。既荷恩殊重，故逆以仰聞。虎愴然曰：不聞和尚有疾，迺忽爾告終！即自出宮詣寺而慰喻焉。澄謂虎曰：出生入死，道之常也。脩短分定，非所能延。夫道重行全，德貴無怠。苟業操無虧，雖亡若在；違而獲延，非其所願。今意未盡者，以國家心存佛理，奉法無悋，興起寺廟，崇顯壯麗。稱斯德也，宜享休祉。而布政猛烈，淫刑酷濫，顯違聖典，幽背法誡。不自懲革，終無福祐。若降心易慮，惠此下民，則國祚延長，道俗慶賴。畢命就盡，沒無遺恨。虎悲慟嗚咽，知其必逝，即為鑿壙營墳。至十二月八日卒於鄴宮寺。是歲晉穆帝永和四年也。仕庶悲哀，號訃傾國。春秋一百一十七矣。仍窆於臨漳西紫陌，即虎所創塚也。俄而梁犢作亂，明年虎死，染閔篡位，殺石種都盡。閔小字棘奴，澄先所謂棘子成林者也。澄左乳傍先有一孔，圍四五寸，通徹腹內。有時腸從中出，或以絮塞孔。夜欲讀書，輒拔絮，則一室洞明。又齋日輒至水邊，引腸洗之，還復內中。澄身長八尺，風姿詳雅。妙解深經，傍通世論。講說之日，正標宗致，使始末文言，昭然可了。加復慈洽蒼生，拯救危苦。當二石兇強，虐害非道，若不與澄同日，孰可言哉！但百姓蒙益，日用不知耳。佛調、菩提等數十名僧，皆出自天竺、康居，不遠數萬之路，足涉流沙，詣澄受訓。樊河釋道安、中山竺法雅，並跨越關河，聽澄講說。皆妙達精理，研𦣱幽微。澄自說生處去鄴九萬餘里，棄家入道一百九年。酒不踰齒，過中不食。非戒不履，無欲無求。受業追隨常有數百，前後門徒幾且一萬。所歷州郡，興立佛寺八百九十三所，弘法之盛，莫與先矣。初虎殮澄，以生時錫杖及鉢內棺中。後染閔篡位，開棺唯得鉢杖，不復見屍。或言：澄死之月，有人見在流沙。虎疑不死，開見屍。後慕容俊都鄴，處石虎宮中，每夢見虎嚙其臂，意謂石虎為。迺募覓虎屍，於東明館掘得之。屍僵不毀，俊蹋之罵曰：死胡，敢怖生天子。汝作宮殿成，而為汝兒所圖，況復他耶！鞭撻毀辱，投之漳河，屍倚橋柱不移。秦將王猛迺收而葬之。麻襦所讖。麻襦者，即是魏縣流民，莫識其族，常著麻襦布裘，在市乞丐。似狂而是賢人，言同澄公極為交密。初見虎共語，了無異言。唯道陛下當終一柱殿下。後符堅征鄴，俊子暐為堅大將郭神虎所執，實先夢虎之驗也。田融趙記云：澄未亡數年，自營塚壙，澄既知塚必開，又屍不在中，何容預作。恐融之謬矣。澄或言佛圖磴，或言佛圖撜，或言佛圖澄，皆取梵音之不同耳。
晉沙門竺法印者，晉太元中稱為隹流，甚見知遇。安北將軍太原王文度友而親之，嘗共論說死生報應，茫昧難明，為當許其理耳，未能審其實也。因為結誓：死而有知，果見罪福者，當相報告也。印後居會稽，經年而卒。王在都，弗之知也。忽見印來，王驚喜，相慰勞問。印云：貧道以某時病死。罪福不虛，應若影嚮。檀越宜勤修道德，以升濟神明。既有前約，故詣相報。言訖忽不復見。王自此後乃勤信向。
宋京師中興寺有沙門寶意梵言阿那摩低，。本姓康，康居人，世居天竺。以宋孝建中來止京師。善曉經論，亦號三藏。常轉側數百貝子，立知吉凶。善能神呪，以香塗掌，亦見往事。宋世祖施其一銅唾壺，高二尺許，常在床前。忽有人竊之。意取坐席一領，空卷，呪上數遍。經于三夕，唾壺還在席中。莫測其然。於是四遠道俗，咸敬而異焉。
宋京師有釋杯度者，不知俗姓，名字是何。常乘木杯度水，因而為目。初見在冀州，不修細行。神力卓越，世莫能測其由來。嘗於北方寄宿一家，家有一金像，度竊而將去。家主覺而追之，見度徐行，走馬逐而不及。至孟津河，浮木杯於水，憑之度河。無假風棹，輕疾如飛。俄而度岸，達于京師。見時可年四十許。帶索繿縷，殆不蔽身。言語出沒，喜怒不均。或嚴氷扣凍而洗浴，或著屐上山，或徒行入市。唯荷一蘆圌子，更無餘物。乍往延賢寺法意道人處，意以別房待之。後欲往瓜州，步行於江側，就航人告度，不肯載之。復累足杯中，顧眄吟詠，杯自然流，直度北岸。向廣陵，遇村舍，有李家設八關齋，先不相識，乃直入齋堂而坐，置蘆圌於中庭。眾以其形陋，無恭敬心。李見蘆圌當道，欲移置牆邊，數人舉不能動。度食竟，提之而去。笑曰：四天王李家。于時有一竪子，窺其圌中，見四小兒並長數寸，面目端正，衣裳鮮潔，於是追覓，不知所在。後三日乃見在西界蒙龍樹下坐，李禮拜請還家，月日供養。度不甚持齋，飲酒噉肉，至於辛鱠，與俗不殊。百姓奉上，或受不受。沛國劉興伯為兗州刺史，使要之，負圌而來。興伯使人舉視，十餘人不勝。伯自看，唯見一敗納及一木杯。後還李家，復得二十餘日。清旦忽云：欲得一袈裟，中時令辨。李即經營，至中未成。度云暫出，至冥不反。合境聞有異香，疑之乃怪。處處覓度，乃見在北巖下，鋪敗袈裟，於地臥之而死。頭前脚後，皆生蓮華，華極鮮香，一夕而萎。邑共殯葬之。後數日，有人從北來，云：見度負蘆圌行向彭城。乃共開棺，唯見靴履。既至彭城，遇有白衣黃欣，深信佛法，見度禮拜，請還家。家至貧，但有麥飯而已，度甘之怡然。止得半年，忽語欣云：可覓蘆圌三十六枚，吾須用之。答云：此間正可有十枚，貧無以買，恐不盡辨。度曰：汝但撿覓，宅中應有。欣即窮撿，果得三十六枚，列之廷中。雖有其數，亦多破敗。比欣次第熟視，皆已新完。度密封之，因語欣令開，乃見錢帛皆滿，可堪百萬許。識者謂是杯度分身他土，所得䞋施，迴以施欣。欣受之皆為功德。經一年許，度辭去。欣為辨糧食，明晨見糧食具存，不知度所在。經一月許，復至京師。時潮溝有朱文殊者，少奉法，度多來其家。文殊謂度云：弟子脫捨身沒苦，願見救濟。脫在好處，願為法侶。度不答。文殊喜曰：佛法默然，已為許矣。後乃游入吳郡，路見釣魚師，因就乞魚，魚師施一萎者。度手舒反覆，還投水中，游活而去。又見網師，更從乞魚，網師瞋罵不與。度乃拾取兩石子擲水中，俄而兩水牛鬪其網中。網既碎敗，不復見牛，度亦隱。行至松江，乃仰蓋於水中，乘而度岸。經涉會稽剡縣，登天台山，數月而返京師。時有外國道人，名僧佉吒，寄都下長干寺住。有客僧僧寤者，與吒同房冥。於窓隙中，見吒取寺剎，捧之入雲，然後將下。寤不敢言，但深加敬仰。時有一人姓張名奴，不知何許人。不甚見食，而常自肥悅，冬夏常著單衣。佉吒在路行，見張奴欣然而笑。佉吒曰：吾東見蔡㹠，南訊馬生，北遇王年，今欲就杯度，乃與子相見耶？張奴乃題槐樹而歎曰：濛濛大象內，照曜實顯彰。何事迷昏子，縱惑自招殃。樂所少人往，苦道若翻囊。不有松柏志，何用擬風霜！閑預紫煙表，長歌出旻蒼。澄靈無色外，應見有緣鄉。歲曜毘漢后，辰麗輔殷王。伊余非二仙，晦迹之九方。亦見流俗子，觸眼致酸觴。毘謠觀有念，寧曰盡衿章。佉吒曰：前見先生禪思幽岫，一坐百齡。大慈熏心，靖念枯骨。亦題頌曰：悠悠世士，或滋損益。使欲塵神，橫生悅澤。惟此哲人，淵覺先見。思形浮沫，矚影遄電。累質聲華，夢醜章弁。視色寤空，翫物傷變。捨紛絕有，斷習除戀。青條曲蔭，白茅以廌。依畦畷麻，隣崖飲羨。慧定計照，妙真日篡。慈悲有增，深想無勌。言竟各去。爾後月日，不復見此二人。傳者云：將僧寤共之南岳不反。張奴與杯度相見，甚有所敘，人所不解。度猶停都少時，游止無定。請召，或往不往。時南州有陳家，頗有衣食。度往其家，甚見料理。聞都下復有一杯度，陳父子五人咸不信，故下都看之，果如其家杯度，形相一種。陳為設一合蜜薑，及刀子、熏陸香、手巾等。度即食蜜薑都盡，餘物宛然在膝前。其父子五人恐是其家杯度，即留二弟停都寺視，餘三人還家。家中杯度如舊，膝前亦有香刀子等，但不噉蜜薑為異。乃語陳云：刀子鈍，可為磨之。二弟都還云：彼度已移靈鷲寺。其家度忽求黃紙兩幅作書，書不成字，合同其背。陳問：上人作何券書？度不答。竟莫測其然，遂絕迹矣。都下杯度猶去來山邑，多行神呪。時庾常婢偷物而叛，四追不擒。乃問度，度云：已死在金城江邊空塜中。往看，果如所言。孔寧子時為黃門侍郎，在廨患痢，遣信請度。度呪竟云：難差。見有四鬼，皆被傷截。寧子泣曰：昔孫恩作亂，家為軍人所破。二親及叔皆被痛酷。寧子果死。又有齊諧妻母胡氏病，眾治不愈。後諧請僧設齋，齋坐有僧聰道人，勸迎杯度。度既至，一呪病者即愈。齊諧伏事為師，因為作傳，記其從來神異，大略與上同也。至元嘉三年九月，辭諧入東，留一萬錢物寄諧，債為營齋，於是別去。行至赤山湖，患痢而死。諧即為營齋，并接屍還，葬建鄴之覆舟山。至四年，有吳興邵信者，甚奉法，遇傷寒病，無人敢看，乃悲泣念觀音。忽見一僧來，云是杯度弟子。語云：莫憂，家師尋來相看。答云：度練已死，何容得來？道人云：來復何難。便衣帶頭出一合許散，與服之。病即差。又有杜僧哀者，住在南岡下，昔經伏事杯度。兒病甚篤，乃思念，恨不得度練神呪。明日忽見度來，言語如常。即為呪，病者便愈。至五年三月八日，度復來齊諧家。呂道慧、聞人怛之、祚天期、水丘熙等並共見，皆大驚，即起禮拜。度語眾人言：年當大凶，可勤修福業。法意道人甚有德，可往就其修立故寺，以禳災禍也。須臾門上有一僧喚度，度便辭去云：貧道當向交廣之間，不復來也。齊諧等拜送殷勤，於是絕迹。傾世亦言時有見者，既未的其事，故無可傳也。
宋蜀齊后山有釋玄暢，姓趙，河西金城人。少時家門為胡虜所滅，禍將及暢。虜師見暢而止之曰：此兒目光外射，非凡童也。遂獲免。仍往涼州出家。其後虜虐剪滅佛法，害諸沙門，唯暢得走。以元嘉二十二年閏五月十七日發自平城，路由代郡上谷，東跨太行，經歷幽冀，南轉將至孟津。唯手把一束楊枝，一把葱葉。虜騎追逐，將及欲及之，乃以楊枝擊沙，沙起天暗，人馬不能得前。有頃沙息，騎已復至。於是投身河中，唯以葱葉內鼻孔中，通氣度水。以八月一日達于揚州。洞曉經律，深入禪要，占記吉凶，靡不誠驗。宋文帝深加歎重，請為太子師。後遷憩荊州，止長沙寺。舒手出香，掌中流水，莫之測也。迄宋之季年，乃飛舟遠舉，西適成都。初止大石寺，乃手畫作金剛密迹等十六神像。至昇明三年，又游西界，觀瞻岷嶺。乃於岷山郡北部廣陽縣界，見齊后山，遂有終焉之志。乃倚巖傍谷，結草為庵。弟子法期見有神人乘馬，著青單衣，繞山一匝，還示造塔之處。以齊建元元年四月二十三日建剎立寺，名曰齊興。正是齊大祖受錫命之辰。天時人事，萬里懸合。時傅琰西鎮成都，欽暢風軌，待以師敬。暢立寺之後，乃致書於琰曰：
貧道栖荊累稔，年衰疹積，厭毒人諠。所以遠託岷界，卜居斯阜。在廣陽之東，去城千步。逶迤長亘，連壘疊峯。嶺開四㵎，亘列五岫。抱郭懷邑，迴望三方。負巒背岳，遠矚九流。以去年四月二十三日創功覆匱。前冬至此訪承，爾日正是陛下龍飛之辰。蓋聞道配大極者，嘉瑞自顯；德同二儀者，神應必彰。所以河雒昞有周之兆，靈石表大晉之徵。伏謂茲山之符驗，豈非齊帝之靈應耶？檀越奉國情深，至使運屬時徵。不能忘心，豈能遺事。輒疏山贊一篇，以露愚抱。贊曰：峨峨齊山，誕自幽冥。潛瑞幾昔，帝號乃明。岑載聖宇，兆祚休名。巒根雲坦，峯岳霞平。規巖擬剎，度嶺締經。創工之日，龍飛紫廷。道侔二儀，四海均情。終天之祚，岳德表靈。琰即具以表聞。勅蠲百戶以充俸給。後至齊武昇位，司徒文宣王勅令汎舟東下。中途動疾，帶患至京。傾眾阻望，止住靈根，少時而卒，春秋六十有九。
晉趙侯少好諸術，姿形悴陋，長不滿數尺。以盆盛水，閉目作禁，魚龍立見。侯有白米，為鼠所盜，仍被頭把刀，晝地作獄，四面門，向東嘯。群鼠俱到。呪之曰：凡非噉者過去。止者十餘，剖腹看藏，有米在焉。曾徒跣須屐，因仰頭微吟，雙屐自至。人有笑其形容者，便陽設以酒杯向口，即掩鼻不脫。仍啟顙謝過，著地不舉。永康有騎石山，山上有石人騎石馬。侯以印指之，人馬一時落首。今猶在山下。
抱朴子曰：昔吳遣賀將軍討山賊。賊中有善禁者，每當交戰，官軍刀劍皆不得拔，弓弩射矢皆還自向，輒致不利。賀將軍長情有思，乃曰：吾聞金有刃者可禁，蟲有毒者可禁，其無刃毒則不可禁。彼必是能禁吾兵者也，必不能禁無刃物矣。乃多作勁木棓，選勇力精卒五千人為先登，盡捉棓。彼山賊恃其有善禁者，了不嚴備。於是官軍以白棓擊之，彼禁不復行。打殺者乃有萬計。
范曄後漢書曰：永寧元年，西南夷禪國王詣闕，獻樂及幻人，能變化吐火，自支解，易牛馬頭。明年元會在廷作，安帝與群臣共觀，大奇之。
後魏書曰：悅殷國貞君九年遣使朝獻，并送幻人，稱能割人喉脈令斷，擊人頭令骨陷，皆血出淋落，或數升或盈升。以草藥內其口中，令嚼咽之，須臾血止。世祖言：是虛。乃取死囚試之，皆驗。又能霖雨、猛風、大雪及行潦水之池。
崔鴻十六國春秋北涼錄曰：玄始十四年七月，西域貢吞刀、咋火、祕幻奇伎。
西京雜記曰：麴道龍善為化術，說東海人黃公少時能制蛇馭虎，立興雲霧，坐成山河。
晉永嘉中，有天竺胡人來渡江南。其人有數術，能斷舌、續斷、吐火，所在人士聚共觀試。其將斷舌，先吐以示賓客，然後刀截，血流覆地。乃取置器中，傳以示人。視之舌頭，半舌猶在。既而還取合續之。有頃坐以見人，舌則如故，不知其實斷不也。其續斷，取絹布與人，各執一頭，對剪一斷之。已而取兩段合，將呪之，則復還連絹無異，故一體也。時人多疑以為幻，乃陰試之，乃其所續故絹也。其吐火，先有藥在器中，取一片與黍餹合之。再三吹呼，已而張口，火滿口中。因就爇取以爨，則火出也。又取書紙及繩縷之屬投火中，眾共視之，見其燒然，消糜了盡。乃披灰中，舉而出之，故向物也。
靈鬼志曰：太元十二年，道人外國來，能吞刀、吐火、吐珠玉金銀。自說其所受術師白衣，非沙門也。行見一人擔擔，上有小籠子，可受升餘。語擔人云：吾步行疲極，寄君擔。擔人甚怪之，慮是狂人。便語云：自可爾耳。君欲何許自厝耶？其答云：若見許，正欲入籠子中。擔人逾怪，下擔入籠中，籠不更大，其亦不更小。擔之亦不覺重於先。既行數十里，樹下住食。擔人呼共食，云：我自有食。不肯出，正住籠中。出飲食器物，羅列餚饍，豐腆亦辨，反呼擔人食。未半，語擔人：我欲與婦共食。即復口出一女子，年二十許，衣裳容貌甚美。二人便共食。食欲竟，其夫便臥。婦語擔人：我有外夫，欲來共食。夫覺，君勿道之。婦便口中出一年少丈夫共食。籠中便有三人。寬急之事，亦復不異。有頃，其夫動，如欲覺。其婦以外，夫起，語擔人曰：可去。即以婦內口中。次及食器物。此人既至國中，有一家大富，資財巨萬，而性慳悋。語擔人：吾試為君破奴慳。即至其家，有好馬，甚珍之，繫在柱下，忽失去。尋索不知處。明日見馬在五升甖中，終不可破。便語言：君作百人厨以周窮乏，馬得出耳。主人即狼狽作之。畢，馬還在柱下。明旦，其父母老，在堂上，忽復不見。舉家遑怖，不知所在。開莊器，忽見父母澤壺中，不知何由得出。復往守請之。其云：當更作千餘人食，飴百窮者，乃當得出。既作，其父母自在床上。
幽冥錄曰：安開，安城之俗巫也。善於幻術，每至祠神時，擊鼓，宰三牲，積薪然火盛熾，束帶入火中，章紙燒盡，而開形體衣服猶如初。時王疑之為江州，伺王當行，陽為王刷頭，簪荷葉以為帽之有異。到坐之後，荷葉乃見。舉坐驚駭。
異苑曰：高陽新城叟民，晉咸寧中為淫祠妖幻，署置百官。又以水自鑒，輒見所置署之人，衣冠麗然。百姓信惑，京都翕習，收而斬之。
異苑曰：上虞孫溪奴多諸幻伎。元嘉初，叛入建安治中。後出民間，破宿瘦癖，徑徹腹內而令不痛。治人風頭，流血滂沱，噓之便斷，創又即斂。虎傷蛇噬，煩毒垂死，禁護皆瘥。向空長嘯，則群雀來萃。夜呪蚊虻，悉死於側。至十三年，於長山為本主所得。知有禁術，慮必亡叛，的縳枷鎖，極為重複。少日已失所在。
列子曰：周穆王時，西極國有化人來。入水火，貫金石，反山川，移城邑。乘虛不墜，觸實不礙。千變萬化，不可窮極。已變物之形，又且易人之慮。穆王敬之若神。
桓譚新論曰：方士董仲君，犯事繫獄，陽死。目陷，虫爛。故知幻術，靡所不有。又能鼻吹口歌，吐舌齖，聳眉動目。荊州有鼻飲之蠻，南域有頭飛之夷，非為幻也。
孔煒七引曰：弄幻之士，因時而作。殖瓜種菜，立起尋尺。投芳送臭，賣黃售白。麾天興雲霧，畫地成河海。
竊聞金玉異珍，在人共寶；玄儒別義，遐邇同遵。豈必孔生自國，便欲師從；佛處遠邦，有心捐棄。不勝事切，輒陳愚亮。是非之理，不敢自專。昔孔丘辭逝廟，千載之規模；釋迦言往寺，萬代之靈塔。欲使見形剋念，面像歸心。敬師忠主，其義一也。至如丁蘭束帶，孝事木母之形；無盡解瓔，奉承多寶佛塔。眇尋曠古，邈想清塵。既種成林，於理不越。又案禮經：天子七廟，諸侯五廟。大夫卿士，各有階級。故天曰神，祭天於圓丘；地曰祇，祭地於方澤；人曰鬼，祭之於宗廟。龍鬼降雨之勞，牛畜挽犁之効。由或立形村足，樹像城門。豈況天上天下，三界大師；此方他方，四生慈父。威德為萬億所遵，風化為萬靈之範。故善人迴向，若群流之歸溟壑；大光攝受，如兩曜之伴眾星。自月之遁影，那竭灰身。舍利徧流，祇洹遂造。乃聖乃賢，憑茲景福。或尊或貴，冀此獲安者矣。
問曰：如七月十五日，聖教令造佛盆獻供，於此日中復多人客，未知此物出何賓擬？答曰：若有施主通用之物，此將賓待。若無施主通用之物，即須觀寺大小，官私不定。如似小寺，非是國造，無外獻供，復無貴勝。臨時斟酌，隨僧豐儉，出常住僧物，造食獻佛及僧，此亦無過。以佛通應供僧數，所以諸寺每大小食時，常出佛僧兩盤，故知得用。若論布薩說戒，佛則不入羯磨僧數。何以故？三寶位別故。若是國家大寺，如似長安西明、慈恩等寺，除口分地外，別有勅賜田莊。所有供給，並是國家供養。所以每年送盆獻供種種雜物，及輿盆音樂人等，并有送盆官人，來者非一。未知出何等物供給人客？又官盆未至已前，佛前獻供雜事供養，復出何物造作？答曰：若有通用之物，先用此物。若無此物，復無別施，止得出常住僧物看待人客及造獻食。
問曰：依律，惡比丘來，尚不合與；善比丘來，應與。此既常住僧物，何得開俗耶？答曰：如僧祇、十誦律等，國王大臣、工匠惡賊於僧有損益者，佛開知事出僧物看待，並得無犯。此非俗人，合消但開，知事不看待者，交於佛僧有損，所以開看無犯。既知如是，今時國家造盆獻供百官音樂，上命令送佛盆，豈得不看？若不看待，交被譏責，復招外笑。出家之人，但求他物，不自捨慳。俗人見近不知遠，謂言合得合消，焉知來報。佛知損益，所以開制隨情。
問曰：佛前獻佛食，若用常住僧物造作者，過事已後，定入常住僧，此事不疑。未知外有施主獻盆獻供種種雜事等，此屬何處？答曰：此量施主，情有通局。若施主依經造作，元為救存亡眷屬，事籍十方凡聖坐夏自恣之僧，方能救拔亡親得離三塗，清昇人天。所以獻佛之後，所有飲食餘長及生供米麺之屬等，並入常住僧用，以還供僧食。自外雜物錢財衣物等，並入夏坐，客主同分。故四分下文：夏食不應分，聽分夏衣及自恣衣等。若施主局心唯獻佛食入僧，自外雜物錢財或入佛、入法、入現前僧等，隨他施意，不得違逆。故薩婆多論云：若施佛寶者，置爪髮塔中供養法身佛，以法身常住故。
又婆沙論：問曰：佛在世時，諸供養三寶物中常受一人分。所以滅後偏取一分？答曰：佛在世時，色身受用，故取一人分。滅後法身功德勝僧，故取一分也。若施法者，分作二分：一分與經，一分與誦經說法人。若施法寶者，縣置塔中，供養理法寶故。若施僧寶者，亦著塔中，為供養第一義諦僧故。若言施眾者，凡聖俱得，以言無當故。既知如是，受施之時善知通塞，勿令互用，致有乖違。又僧祇律云：供養佛物，華多聽轉賣，香燈猶故多者，轉賣著無盡財中。又五百問事云：佛塔物多，欲作餘佛事者得。施主不許者，不得。又四分律云：供養佛塔食，治塔人得食。又善見論云：佛前獻飯，侍佛比丘得食。若無比丘，白衣侍佛亦得食。
議曰：此據局者，如前所斷。若汎爾道俗設齋獻佛及聖僧食，施主情通唱餘食，施後還入施主。不勞收贖及專入侍人。法僧二物類前可知。
問曰：七月十五日既開道俗造盆獻供，未知得造寶盆種種雜珍獻佛以不？答曰：並得。若依小盆報恩經，略無寶物。依大盆淨土經即有故。十六國王聞佛說目連救母，脫三劫餓鬼之苦，生人道中，母子相見。時瓶沙王即勅藏臣為吾造盆。藏臣奉勅，即以五百金盆、五百銀盆、五百瑠璃盆、五百硨璖盆、五百瑪瑙盆、五百珊瑚盆、五百琥珀盆，各各盛滿百一味飲食，事事如法，將來獻佛及僧。准此定得。
問曰：依小盆經云：佛告目連：十方眾僧七月十五日自恣時，當為七世父母及現在父母厄難中者，具飯百味、五果、汲罐盆器、香油燈燭、床臥眾具，盡世甘美，以著盆中，供養十方大德眾僧。初受盆時，先安在佛塔前，眾僧呪願竟，便自受食。不論雜華供養。今時諸寺有力富者，廣造雜華，或用雜寶，或用雜繒，或用米麫，或用諸蠟，或用鉛錫，或用雜色等。亦有道俗貴勝譏論此事。目連為母生在餓鬼，佛令設百味飲食獻佛及僧。何因將此寶華雜物獻之佛僧，豈得食此寶華雜色等不？答曰：不得以己狹劣，妨他大福。故大盆經云：瓶沙王造五百金鉢盛滿千色華，五百銀鉢盛滿千色白木香，五百瑠璃鉢盛滿千色紫金香，五百硨璖鉢盛滿千色黃蓮華，五百碼碯鉢盛滿千色赤蓮華，五百珊瑚鉢盛滿千色青木香，五百琥珀鉢盛滿千色白蓮華。王視如法，即勅兵臣嚴駕，十四萬眾俱到祇桓寺禮佛奉盆及僧。以七寶盆鉢俱施與佛及僧。受用竟，還駕歸國。七世父母超過七十二劫生死之罪。其次須達居士、毘舍佉母、二百優婆夷、波斯匿王、末利夫人等，頒宣國內：依目連盆法為吾造盆。各用五百紫金盆、黃金盆盛滿百一味飯食，後以五百紫金輿、五百黃金輿盛滿百一物，事事具足。遂至王及夫人前，見其如法。時王即以嚴駕，十八萬眾共至佛前，奉千金盆、千金輿等竟，敬禮還歸。七世父母超過七十二劫生死之罪。
問曰：如前所斷，依經施主將寶盆雜華開獻如前。若無施主，得用常住僧物造華供養佛不？答曰：亦須量時，觀前損益。若如小寺無多貴勝，復無外譏者，不合用常住僧物造作雜華佛前供養。僧地樹生華者，得取佛前供養。故十誦律云：僧園中樹華聽取供養佛塔。若有果者，使人取供僧噉。又毘尼母論云：已處分地種樹得木後，用治房，不須白僧。僧樹治塔，和僧得用。故寶印經云：若用僧物修治佛塔，依法取僧和合得用。不和合者，勸俗備治。又薩婆多論云：四方僧地，不和合者，不得作佛塔，為佛種華果。若僧中分得者，聽隨意供養。若華多無限者，隨用供養。又寶印經云：欲興寺舍供養者，所施之物付囑僧已，不復更得干預。若其本主還取錢財用者，並須七倍還償。若有新立寺時，比丘啟白眾僧。其寺內種植所有華果獻佛，枝葉子實與現前僧食，并施一切眾生。若不爾者，無問道俗，食者得罪。
議曰：既知三寶各別，不得互用。初立寺時，佛院僧院各須位別。如似大寺別造佛塔。四周空廓內所有華果，得此物者，並屬塔用。步廓以外，即屬僧用。故十誦律云：佛聽僧坊佛圖得畜使人及象馬牛羊等，各有所屬，不得互用。又寶梁寶印經云：佛法二物，不得互用。由無與佛法物作主，復無可諮白。不同僧物，常住招提，互有所須，營事比丘和僧索欲，行籌和合者，得用。又薩婆多論云：寺舍若經荒餓，三寶園田無有分別可問處者，若僧和合隨意處分。若屬塔寺，用塔功力者，僧用得重罪。若功力由僧者，當籌量多少，僧取用之，莫令過限則得重罪。上來所列，小寺無外譏損，即須依前所斷。若如今時或有大寺，國家營造，別有供給，并有勅賜田莊。官人貴勝，日多來往，既無通用之物，豈得不看。復如七月十五日佛殿前獻供，豈得單罄。若不廣造飯食華果獻佛，唯加少多常食獻佛得不？儻有在上察訪，被俗譏論，道僧慳悋，不如白衣。非直不敬於佛，亦不懼在上。一朝被責，豈得椎注僧物不合將獻佛步。既知如是，若無通用之物，止得用常住僧物種種造作華果百味飲食獻佛，令他俗人生善滅惡，此亦無損。雖用僧物，不能救別人存亡眷屬，且免被俗譏謗之罪。如五分律云：俗人入寺值僧食，僧不供給，被俗譏謗，佛開聽與。既許開與，惡器盛與，亦被俗瞋。佛言：開與好器。此並由知事摩摩帝等臨時斟酌，進止合宜，即稱聖意。不得雷同，一向固執。故五分律云：雖是我語，於餘方不清淨者，不行無過。雖非我語，於餘方清淨者，不得不行。
又佛說除災患經云：爾時維耶離國厲氣疫病，死亡無數，無所歸趣。國王大臣集會博議：國遭災患，非邪所摧，疫火所燒，死亡無數。當以何宜以除災害？或有議言：當於諸城門設祠祀壇。或有議言：當於城中四衢路頭立大祠祀，禳却災氣。時眾會中有一長者，名曰彈尼。奉佛五戒，修行十善，議曰：唯聽所言，國遭災患，死亡無數。如仁等議，害生殺命，豈得然乎？以先世時所行不善，今遭斯厄。當設方便，以善禳惡，永與苦別。如何反倒行害求安，長夜受苦，無有出期。時諸大衆問才明曰：當設何宜？才明對曰：世有大千天人之師，一切覆護，慈愍眾生，號名為佛，獨步三界。若能降致，光臨國界，災害可除，人畜安泰。大眾聞之，莫不稱善：如仁所言，甚成大快。佛在王舍阿闍世國，與吾國相嫌，豈當聽來？才明曰：佛興出世，志存救苦，猶如虛空，無所罣礙。亦如日光，莫不蒙育。佛憐國厄，必來無疑。但遣重貢，辭謝闍王而得和協。國王大臣皆同意言：唯清信士長者才明是佛弟子，可以為使。爾時才明受使欲往。大眾皆起，向佛方面，叉手長跪，五體投地，以頂禮佛。於是才明受命為使，詣王舍城通書啟貢，具陳來意。王告才明：可詣佛所，宣遺國命。於是才明辭詣竹林，行到精舍。見佛世尊，盡虔禮敬，具申請意。時佛默然，許其所請。才明見佛受請，歡喜無量。時王舍國境一切神祇、天龍鬼神，知佛受請，當詣他國，莫不騷動，懆然不悅。於是闍王與群臣一切大眾數億千人，五體投地，自歸悔過，垂泣送佛。佛現神變，到維耶離。舉國人民，五體作禮，自投佛足，歸命三寶。香華伎樂，繒蓋幢幡，奉迎世尊。香華覆地，尋路供養，日日不絕，至于國城。佛與聖眾、天龍鬼神，住于城門，以金色臂德相之手，觸城門閫。以梵清淨八種之聲而說偈言：
諸有眾生類，在土界中者，
行住於地上，及虛空中者。
慈愛於眾生，令各安休息，
晝夜勤專精，奉荷眾善法。
說此偈已，地即為之六反大動。佛便入城，空中鬼神升空退散，地行鬼神諍門競出。城門不容，各各奔突，崩城而出。於時城中諸有不淨，廁穢臭惡，下沈入地。高卑相從，溝坑皆平，盲視聾聽，瘂語躄行，狂者得正，病者除愈。象馬牛畜，悲鳴相和。箜篌樂器，不鼓自鳴，宮商調和。婦女珠環相振妙響，器物瓨甖自然有聲。柔軟清和，暢妙法音。地中伏藏自然發出。一切眾生如遭熱渴得清涼水。服飲澡浴，泰然蘇息。舉眾病除，皆得解脫，亦復如是。
述曰：當知諸佛神力不可思議，眾生業力亦不可思議。故大莊嚴論云：若有善業，自然力故，受好業報。雖有國王黨援之力，不知業力所獲果報。我昔曾聞，有一貧人作是思惟：當詣天祠，求於現世饒益財寶。作是念已，語其弟言：汝可勤作田，好為生計，勿令家中有所乏短。便將其弟往至田中：此處可種胡麻，此處可種大小麥，此處可種禾大小豆等。示彼種處已，向天祠中，為祀弟子作天齋會，香華供養，香泥塗地，晝夜禮拜，求恩請福，悕望現世增益財產。爾時天神作是思惟：觀彼貧人於先世中頗有布施功德因緣不？若少有緣，當設方便使有饒益。觀彼人已，了無布施少許因緣。復作是念：彼人既無因緣，而今精勤求請於我。徒作勤苦，將無有益，復當怨我。便化為弟，來向祀中。時兄語言：汝何所種，來復何為？化弟白言：我亦欲來求請天神，使神歡喜，求索衣食。我雖不種，以天神力，田中穀麥自然足得。兄責弟言：何有田中不下種子，望有收獲，無有是事。即說偈言：
四海大地內，及以一切處，
何有不下種，而護果實者？
爾時化弟諮其兄言：世間乃有不下種子不得果耶？兄答弟言：實爾。不種無果。時彼天神還復本形，即說偈言：
汝今自說言，不種無果實，
先身無施因，云何今獲果？
汝今察辛苦，斷食供養我，
徒自作勤苦，又復擾惱我。
何由能使汝，現有饒益事？
若欲得財寶，妻子及眷屬，
應當淨身口，而作布施業。
不種獲福利，日月及星宿，
不應照世界。以照世間故，
當知由業故，天上諸天中，
亦各有差別。福力威德盛，
福少尠威德，是故知世閒，
一切皆由業。布施得財富，
持戒生天上，若無布施緣，
威德劫損滅。定慧得解脫，
此三所獲報，十力之所說。
此種皆是因，不應擾亂我，
是故應修業，以求將來果。
又長阿含經云：一切人民所居舍宅，皆有鬼神，無有空者。街衖道陌，屠膾市肆，及諸山塚，皆有鬼神，無有空處。凡諸鬼神，皆隨所依即以為名。若人初生，皆有鬼神隨逐擁護。若人欲死，鬼收精氣。行十惡人，若百若千共一神護。行十善者，猶如國王，以百千人而侍衛之。
又十方譬喻經云：天上天下鬼神，知人壽命罪福當至未至，不能活人，不能殺人，不能使人富貴貧賤。但欲使人作惡犯殺，因人衰耗而往亂之，語其禍福，令人向欲得設祠祀耳。
又普曜經云：於時迦葉以偈報佛：
自念祠祀來，已歷八十年。
奉風水火神，日月諸山川。
夙夜不懈廢，心中無他念。
至竟無所獲，值佛乃安寧。
又雜寶藏經云：昔日有一婆羅門，事廟室天，晝夜奉事。天即問言：汝求何等？婆羅門言：我今求作此天祀主。天言：彼有群牛，汝問最前行者。即如天語，往問彼牛：汝今何似，為苦為樂？牛即答言：極為大苦。刺刺兩肋，柴戾脊破，駕挽車載重，無休息時。復問言：汝以何緣受是牛形？牛答之言：我是天祀主，自恣極意，用天祀物。命終作牛，受是苦惱。聞是語已，即還天所。天即問言：汝今欲得作天祀主不？婆羅門言：我覩此事，實不敢作。天言：人行善惡，自得其報。婆羅門悔過，即修諸善，改往前惡。
又雜寶藏經云：昔有老公，其家巨富，而此老公思得肉食。詭作方便，指田頭樹，語諸子言：令我家業所以諧富，由此樹神恩福故爾。今日汝等宜可群中取羊，以用祭祀。時諸子等承父教勅，尋即殺羊禱賽此樹，即於樹下立天祀舍。其父後時壽盡命終，行業所追，還生己家羊群之中。時值諸子欲祠樹神，便取一羊，遇得其父，將欲殺之。羊便㖶㖶咽笑而言曰：而此樹者有何神靈？我於往時為思肉故，妄使汝祀，皆共汝等同食此肉。今償殃罪，獨先當之。時有羅漢過到乞食，見其亡父受於羊身，即借主人道眼，令自觀察，乃知是父。心懷懊惱，即壞樹神。悔過修福，不復殺生。
如優婆塞戒經云：佛言：或有說言：子修善法，父作不善，因子修善，令父不墮三惡道者。是義不然。何以故？身口意業各別異故。若父喪已，墮餓鬼中，子為追福，當知即得。若生天中，都不思念人中之物。何以故？天上成就勝妙寶故。若入地獄受諸苦惱，不暇思念，是故不得。畜生人中，亦復如是。若謂餓鬼，何緣獨得？以其本有慳悋愛貪，故墮餓鬼。既為餓鬼，常悔本過，思念欲得，是故得之。若所為者生餘道中，其餘眷屬墮餓鬼者，皆悉得之。是故智者應為餓鬼勸作福德。若有祠祀，誰是受者？隨其祠處而為受者。若近樹林，則樹神受。舍河泉井，丘林埠阜，亦復如是。是人祀已，亦得福德。何以故？令彼受者生喜心故。是祀福德能護身財。若說殺生祠祀得福，是義不然。何以故？不見世人種伊蘭子生旃檀樹，斷眾生命而得福德。若欲祠者，當用香華乳酪酥果。為亡追福，則有三時：春時正月，夏時五月，秋時九月。若以房舍、臥具、湯藥、園林、池井、牛羊象馬種種資生布施於他，施已命終，是人福德隨所施物，任用久近，福德常生。是福追人，如影隨形。或有說言：終已便失，是義不然。何以故？物壞不用，二時中失，非命盡失。若出家人効在家人，歲節之日棄飲食者，隨世法故，非真實也。亦信世法出世法故。若能隨家所有好惡常樂施者，名一切施。若以身分及以妻子所重之物施於人者，是則名為不思議施。
又正法念經云：若為亡人修行布施，生鬼道者，鬼容得福。以鬼知悔前身慳貪，故為施時，彼則歡喜。若生餘道，多無得力。如得生天，純受樂報，不悔本因，無心思福。
故經云：若生天中，都不思念人中之物。何以故？天上成就勝妙寶故。若入地獄受諸苦惱，不暇思念。畜生亦爾。
故娑沙論云：為餓鬼作福，鬼得飲食，亦增益身，臭者得香，惡色得好色。
又經云：如諸鬼等，所食不同，或膿或糞。得是施已，一切變成上妙色味。若鬼異處受生，親為施時，彼鬼業力，遙知生喜。若還在家受苦報者，親為施者，鬼自親見生喜。
又婆沙論云：有人不如法求財，及其得時，以慳惜故，於己眷屬尚無心與，況復餘人。以無施心故，身壞命終，墮餓鬼中。若在本舍邊不淨糞穢廁溷中住。諸親里等，生苦惱心，作如是念：彼積聚財物自不受用，又不施人。以苦惱故，欲施其食，請諸眷屬親友知識沙門婆羅門，施其飲食。爾時餓鬼親自見之，於眷屬財物生已有想，作如是念：如此財物，我所積聚。今施與人，心大歡喜。於福田所生信敬心。若生餘道，多不得力。縱令亡人不得此福，故為修善，自得大利。如似起慈，自常獲福。
又智度論云：如慈心念諸眾生，令得快樂。眾生雖無所得，念者大得其福。若不樂施，縱生天得聖，還乏衣食。故優婆塞戒經云：持戒雖得羅漢，不遮飢苦，生天不得上食瓔珞。若樂行施，雖墮鬼畜，常飽無乏。
又未曾有經云：有王白佛言：我父先王奉事外道，常行布施，求梵天福。如斯功德，生何天耶？佛告王曰：前王果報今在地獄。所以者何？不值善時，不遇善友，無善方便。雖修功德，不得免罪。布施之功，不忘失也。後罪畢時，方當受福。當知修福不與罪合。先帝大王有五種惡業生地獄中：一者、傲慢妬弊，事無麁細，便起鞭罰，不忍辱故。二者、貪受寶貨，斷事不平，致令天下懷怨恨故。三者、游獵嬉戲，苦困人民，害眾生所愛命故。四者、耽著女色，得新厭舊，撫綏不平，致怨恨故。五者、破戒。以此文證，故知事邪修福，善惡常別，苦樂兩報，不相雜亂。何況利根多聞，正信三寶，而招苦報。
又惟無三昧經云：佛告阿難：善男子，人求道安禪，先當斷念。人生世間所以不得道者，但坐思想穢念多故。一念來，一念去。一日一宿有八億四千萬念，念念不息。一善念者亦得善果報，一惡念者亦得惡果報。如響應聲，如影隨形。是故善惡罪福各別。
又中阿含經云：若為死人布施祭祀者，若生入餓鬼中者得食。除餘趣不得。由各有活命食故。若親族不生中者，但施自得其福。乃至施主生六趣中，施福常隨。以持戒故，雖得人身，必須餘福助報也。
往生經云：亡後作福，死者七分獲一，餘者屬現造者。
又灌頂經云：阿難問佛言：若人命終，送著山野，造立墳塔，是人精魂在中以不？佛言：亦在，亦不在。若人生時不造善根，不識三寶，而不為惡。無善受福，無惡受殃。無善知識為其修福。是以精魂在塚塔中，未有去處，是故言在。或其前生在世之時，大修福善，精勤行道，或生天上三十三天，在中受福，或生人間豪姓之家，到處自然，隨意所生。又不在者，或其前生在世之時，殺生禱祀，不信真正，邪命自活，諂偽欺人，墮在餓鬼畜生之中，備受眾苦，經歷地獄。故言不在塚塔中也。或不在者，或是五穀之骨未朽爛時，故有微靈。骨若靡爛，此靈即滅，無有氣勢，亦不能為人作諸禍福。靈未滅時，或是鄉親命終之人，在世無福，又行邪諂，應墮鬼神，或為樹木雜物之精。無天福可受，地獄不攝。縱捨世閒，浮游人村。既其無食，恐動於人，作諸變怪，扇動人心。或有妖魅邪師，以倚為福，覓諸福祐，欲得長生，愚癡邪見，殺生祠祀，死入地獄餓鬼畜生，無有出時，可不慎之。又若人臨終之日，當為燒香然燈續明。於塔寺中表剎之上，懸命過幡，轉讀尊經，竟三七日。所以然者，命終之人在中陰中，身如小兒，罪福未定。應為修福，願亡者生神使生十方無量剎土。承此功德，必得往生。亡者在世，若有罪愆，應墮八難。以幡燈功德，必得解脫。若有善願，應生父母在於異方，不得疾生。以幡燈功德皆得疾生，無復留難。若得生已，當為人作福德之子，不為邪鬼之所得便，種族豪強。是故應修福善幡燈功德。又若四輩男女，若臨終時，若已命過，是其亡日，造作黃幡懸著剎上，使獲福德，離八難苦，得生十方諸佛淨土。幡蓋供養，隨心所願，至成菩提。幡隨風轉，破散都盡，至成微塵。風吹微塵，其福無量。幡一轉時，轉輪王位，乃至成塵，小王之位，其報無量。燈四十九，照諸幽冥。苦痛眾生，蒙此光明，皆得相見。緣此福德，拔彼眾生，悉得休息。
又淨度三昧經云：八王日，諸天帝釋鎮臣三十二人，四鎮大王，司命司錄，伍羅大王，八王使者，盡出四布，覆行復值。四王十五日三十日所奏，案校人民，立行善惡。地獄王亦遣輔臣小王同時俱出，有罪即記。前齋八王日犯過，福強有救，安隱無他，用福原赦。到後齋日重犯罪數，多者減壽。條名剋死，歲月日時關下地獄。地獄承文書，即遣獄鬼持名錄名。獄鬼無慈，死日未到，強摧作惡，令命促盡。福多者增壽益算，天遣善神營護其身。移下地獄，拔除罪名，除死定生，後生天上。又觀佛三昧經云：爾時曠野鬼神白佛言：我恒啗人。今者不殺，當食何物？佛勅鬼王：汝但不殺，我勅弟子常施汝食。乃至法滅，以我力故，令汝飽滿。鬼王聞喜，受佛五戒。涅槃經云：制諸聲聞弟子，出眾生食，濟曠野鬼神。又智度論云：鬼神得人少許飲食，即能變使多，令得充足。
又譬喻經云：佛與阿難到河邊行，見五百餓鬼歌吟而行，復見數百好人啼哭而過。阿難問佛：鬼何以歌舞，人何以啼哭？佛答阿難：餓鬼家兒子親屬為其作福，行得解脫，是以歌舞。好人家兒子親屬，唯為殺害，無有與作福德之者，後大火逼之，是以啼哭也。
又宿願果報經云：昔有婆羅門夫婦二人，無有兒子，財富無數。臨壽終時，自相謂言：各當吞錢，以為資糧。其國俗法，死者不埋，但著樹下。各吞五十金錢，身爛錢出。國中有一賢者，行見愍之，自然流淚。傷其慳貪，取為設福，請佛及僧盡心供辦，擎飯佛前，稱名呪願。時慳夫婦受餓鬼苦，即生天上，為請四輩。時生天者，即得天眼，知為作福。從天來下，但作年少，佐助檀越。佛言：此厨閒年少是真檀越。佛為說法，即得道迹。賢者亦得道迹。眾僧歡喜，皆得生天。
又百喻經云：昔有賈客欲入大海，要須導師。即共求覓，得一導師，相將發引。至曠野中，有一天祠，當須人祀，然後得過。於是眾賈共思量言：我等盡親，如何可殺？唯此導師，中用祀天。即殺導師以用祭祀。祀天已竟，迷失道路，不知所趣，窮困死盡。一切世人亦復如是。欲入法海，取其珍寶，當修善行以為導師。毀破善行，生死曠路，永無出期，經歷三塗，受苦長遠。如彼商賈，將入大海，殺其導者，迷失津濟，終致困死。
頌曰：
神鬼難測，潛來密往。授以福基，
薦以歆饗。兼祭幽塗，冀免飢想。
凡聖等祠，福祚無爽。
益州之西雲南之有祠神，剋山石為室，下有民奉祠之。自稱黃石。國言此神張良所受黃石之靈也。清淨不烹殺，諸有祈禱者，持百張紙，一雙筆，一丸墨，置石室中而前請乞。先聞石室中有聲。須臾問：來人何欲所言？便具語吉凶，不見其形。至今如此。
廬陵太守太原龐企，字子及。自說其遠祖不知幾何世也，坐事繫獄而非其罪。不堪拷掠，自誣伏之。及獄將上，有螻蛄蟲行其左右。其祖乃謂螻蛄曰：使爾有神，能活我死，不當善乎！因投飯與之。螻蛄食飯盡，去。有頃復來，形體稍大。意每異之，復與食。如此去來至數十日閒，其大如豚。及竟，報當行刑。螻蛄夜掘壁根為大孔，乃破械從之出去。久時遇赦得活。於是龐氏世世常以四節祠祀螻蛄於都衢處。後世稍怠，不能復特為饌，乃投祭祀之餘以祠之。至今猶爾。
偓佺者，槐山菜藥父也。好食松實，形體毛長七寸，兩目更方。能飛行逮走馬。以松子遺堯，堯不服也。時受服者，皆三百歲也。
彭祖者，殷時大夫也。歷夏而至商末，號七百。常食桂芝。歷陽有彭祖仙室。前世云：禱請風雲，莫不輒應。常有兩虎在祠左右。今日祠之訖，地則有兩虎跡也。
漢蔣子文者，廣陵人。嗜酒好色，挑撻無度。常自謂青骨，死當為神。漢末為秣陵尉，逐賊至鍾山下，賊擊傷額，自解綬縛之，有頃遂死。及吳先主之初，其故吏見文於道頭，乘白馬，執白羽，侍從如平生。見者驚走，文追之謂曰：我當為此土神，以福爾下民耳。爾宣告百姓，為我立祠，不爾將有大咎。是歲夏大疫，百姓輒恐動，頗有竊祠之者矣。文又啟孫氏，官宜為吾立祠，不爾將使蟲入耳為災。俄有小蟲如麁虻，入耳皆死，醫不能治。百姓逾恐，孫主未之信也。又下巫祝：若不祀我，將又以火吏為災。是歲火災大發，一日數十處，火及公宮，縣主患之。議者以為鬼有所歸，乃不為厲，宜有以禁之。於是使使者封子文為中都侯，次弟子緒為長水校尉，皆加印綬。為立廟堂，轉號鍾山為蒋山，以表其靈。今建康東北蔣山是也。自是災厲止息，百姓遂大事之。
漢會稽郢縣東野有一女子，姓吳，字望子。年十六，姿容可愛。其鄉里有鼓舞解事者要之，便往。緣塘行，半路忽見一貴人，端正非常人。乘船，手力十餘，皆整頓。令人問望子：今欲何之？其具以事對。貴人云：我今正往彼，便可入船共去。望子辭不敢，忽然不見。望子既到，跪拜神坐。見向船中貴人，儼然端坐，即蔣侯像也。問望子：來何遲。因擲兩橘與之，數數現形，遂降情好。望子心有所欲，輒空中下之。曾思啗膾，一雙鮮鯉應心而至。望子芳香，流聞數里。頗有神驗，一邑共奉事。經歷三年，望子忽生外意，便絕往來。
晉巴丘縣有巫師舒禮，晉永昌元年病死。土地神將送詣太山。俗人謂巫師為道人，路過福舍門前。土地神問吏：此是何等舍？門吏曰：道人舍。土地神曰：是人亦是道人，便以相付。禮入門，見數千間瓦屋，皆懸竹簾，自然床榻，男女異處。有誦經者，唄偈者，自然飲食者，快樂不可言。禮文書名已，至太山門，而又身不至到，推土地神。神云：道見數千間瓦屋。即問吏言：是道人，即以付之。於是遣神更錄取。禮觀未徧，見有一人，八手四眼，捉金杵逐欲撞之。便怖走，還出門。神已在門迎，捉送太山。太山府君問禮：卿在世間皆何所為？禮曰：事三萬六千神，為人解除祠祀，或殺牛犢猪羊鷄鴨。府君曰：汝罪應上熱鏊。使吏牽著鏊所。見一物牛頭人身，捉鐵叉叉禮著鏊上。宛轉，身體焦爛，求死不得。已經一宿二日。府君問主者：禮壽命應盡為頓奪其命？校錄籍，餘算八年。府君曰：錄來。牛頭人復以鐵叉叉著鏊邊。府君曰：今遣卿歸，終畢餘算。勿復殺生淫祀。禮忽還活，遂不復作巫師。
晉夏侯玄，字太初。亦當時才望。為司馬景王所忌而殺之。玄宗族為之設祭，見玄來靈座，脫頭置其傍，悉取果食酒肉以內頸中。既畢，還自安頸而言曰：吾得訴於上帝矣，司馬子元無嗣也。尋而景王薨，遂無子。其弟文王封次子攸為齊王，繼景王後。攸薨，攸子冏嗣立，又被殺。及永嘉之亂，有巫見宣王泣云：家傾覆，正由曹爽、夏侯玄二人訴怨得申故也。
晉張應者，歷陽人。本事俗神，鼓舞淫祀。咸和八年移居蕪湖。妻得病，應請禱備至，財產略盡。妻，法家弟子也，謂曰：今病日困，求鬼無益，乞作佛事。應許之，往精舍中，見竺曇鎧。曇鎧曰：佛如愈病之藥，見藥不服，雖視無益。應許當事佛。曇鎧與期，明日往齋。應歸，夜夢見一人，長丈餘，從南來，入門曰：汝家狼籍，乃爾不淨。見曇鎧隨後曰：始欲發意，未可責之。應先巧眠，覺便炳火，作高座及鬼子母座。曇鎧明往，應具說夢。遂受五戒，斥除神影，大設福供。妻病即間，尋都除愈。咸康二年，應至馬溝糴鹽，還泊蕪湖蒲宿，夢見三人，以鎠鈎鈎之。應曰：我佛弟子。牽終不置，曰：奴叛走多時。應怖，謂曰：放我，當與君一升酒調。乃放之。謂應：但畏後人復取汝耳。眠覺，腹痛泄痢，達家大困。應與曇鎧悶絕已久。病甚，遣呼之，適值不在。應尋氣絕，經日而蘇活。說有數人以鎠鈎鈎將北去，下一坂岸，岸下見有鑊湯刀劒楚毒之具。應時悟是地獄，欲呼師名，忘曇鎧字，但喚和尚救我，亦時喚佛。有頃一人從西面來，形長丈餘，執金杵欲撞此鈎人，曰：佛弟子也，何入此中。鈎人怖散。長人引應去，謂曰：汝命也盡，不復久生，可暫還家，頌唄三偈，并取和尚名字。三日當復命過，即生天矣。應既，即復蘇怵然。既而三日持齋頌唄，遣人疏取曇鎧名。至日中食畢，禮佛讚唄，遍與家人辭別，澡洗著衣，如眠便盡。
宋陳安居者，襄陽縣人也。伯父少事巫俗，鼓舞祭祀。神影廟宇，充滿其宅。父獨敬信釋法，旦夕齋戒。後伯父亡無子，父以安居紹焉。安居雖即伯舍，而理行精求，淫饗之事，廢不復設。於是遂得篤病，而發則為歌神之曲。迷悶惛僻，如此者彌歲，而執心愈固。常誓曰：若我不殺之志，遂當虧奪者，必先自臠截四體，乃就其事。家人並諫之，安居不聽。經積二年。永初元年，病發遂絕，但心下微暖，家人不殮。至七日夜，守視之者，覺屍足間如有風來，飄衣動衾。於是而蘇有聲。家人初懼屍蹶，並走避之。既而稍能轉動，未求飲漿。家人喜之，問：從何來？安居乃具說所經見，云：初有人若使者，將刀數十，呼將去。從者欲縛之，使者曰：此人有福，未可縛也。行可三百許里，至一城府，樓宇甚整。使者將至數處，如局司所居。末有人授紙筆與安居曰：可疏二十四通，死名安居。即如言疏名成數通。有一侍從內出，揚聲大呼曰：安居可入。既入，稱有教付刺姦獄。吏兩人，一云：與大械；一云：此人頗有福，可止三尺械。疑論不判，乃共視文書。久之，遂與三尺械。有頃，見有貴人，翼從數十，形貌都雅。謂安居曰：汝那得來？安居具陳所由。貴人曰：汝伯有罪，但宜錄治。以先植小福，故暫得游散，乃敢告訴。吾與汝父幼少有舊，見汝依然，可隨我共游觀也。獄吏不肯釋械，曰：府君無教，不敢專輒。貴人曰：但付我，不使走逸也。乃釋之。貴人將安居遍至諸地獄，備觀眾苦，略與經文相符。游歷未竟，有傳教來云：府君喚安居。安居忙懼然，求救於貴人。貴人曰：汝自無罪，但以實對，必無憂也。安居至閤，見有鉗梏者數百，一時俱進。安居在第三。既至階下，一人服冠冕立于囚前，讀諸罪簿。其第一者云：昔娶妻之始，夫婦為誓，有子無子，終不相棄。而其人本是祭酒，妻亦奉道，共化導徒眾。得仕女弟子，因而姦之，遂棄本妻，妻常冤訴。府君曰：汝夫婦違誓大義，不罪二，終罪一也。師资義著在三而姦之，是父子相淫無以異也。付法局詳刑。次讀第二女人辭牒，忘其姓名，云家在南陽冠軍縣黃水里。家安爨器於福竈口，而此婦眠重，嬰兒於竈上匍匐走行，糞污爨器中。此婦寤已，即請謝神祇，盥洗精熟。而其舅乃罵詈此婦言：無有天道鬼神，置此女人，得行穢污。司命聞知，故錄送之。府君曰：眠重非過。小兒無知，又已請謝神明，是無罪也。舅罵詈言無道，誣謗幽靈，可錄之來。須臾而到，赤索捉至。安居階下人具讀名牒，為伯所訴云云。府君曰：此人事佛，大德人也。其伯殺害無辜，訾誑百姓，罪宜窮治。以昔有小福，故未加罪耳。今復謗訴無辜，教催錄取。未及至而府君遣安居還，云：若可還去，善成勝業，可壽九十三。努力勉之，勿復更來也。安居出至閤，局司云：君可拔却死名。於是安居以次抽名既畢，而欲向游貴人所。貴人亦至，云：知汝無他，得還甚善。努力修功德，吾身福微，不辦生天受報，於此輔佐府君，亦優游富樂神道之美。吾家在宛陵，姓某名某。君還為吾致意，深盡奉法，勿犯佛禁。可具以所見示語之也。乃以三人送安居，出門數步，有专使送符與安居，謂曰：君可持此符，經過戌邏以示之，勿輒偷過。偷過有徒讁也。若有水礙，可以此符投水中，即得過也。安居受符而歸。行久之，阻大江不得渡。安居依言投符，曚然如眩，乃是其家屋前中方地也。正聞家中號慟哭泣，所送三人勸還就身。安居云：身已臭穢。吾不復能歸此人。乃強排之，踣於屍脚上。安居既愈，欲驗黃水婦人。故往冠軍縣尋問。果有此婦，相見依然，如有曩舊。云：已死得生，舅即以某日而亡。說所聞見，與安居悉同。授五戒師字僧昊，襄陽人也。末居長沙，本與安居同里。聞其口說。安居之終亦親覩，果九十三焉。
宋齊僧欽者，江陵人也。家門奉法，年十許歲時，善相占云：年不過三六。父母兄弟甚為憂懼。僧欽亦增加勤敬，齋戒精苦。至年十七，宋景平末，得病危篤。家中齋祈彌勵，亦淫祀求福，疾終不愈。時有一女巫云：此郎福力猛盛，魔魍所不能親，自有善神護之。然病久不差，運命或將有限。世有探命之術，小事天神。頗曉其數，當為君試効之。於野中設酒脯之饋，燒香燃燈，或如寢寐，須臾復興，夕中一兩，如此經七日七夕，云：始有感見。見諸善神，方為此郎祈禱，蒙益兩算矣。病必得愈，無所憂也。僧欽於是遂差。彌加精至，其後二十四年而終。如巫所言，則一算十二年矣。
梁九江廬山東林寺釋僧融，篤志汎博，游化己任。曾於江陵勸一家受戒，奉佛為業。先有神廟，不復宗事，悉用給施。融便撒取送寺，因留設福。至七日後，主人母見一鬼持赤索欲縛之。母甚遑懼，乃更請僧讀經行道。鬼怪遂息。融晚還廬山，獨宿逆旅。時天雨雪，中夜始眠，見有鬼兵，其類甚眾。中有鬼將，帶甲挾刃，形奇壯偉。有持胡床者，乃對融前踞之。便勵色揚聲曰：君何謂鬼神乃無靈耶？速拽下地。諸鬼將欲加手，融默念觀音。稱聲未絕，即見所住床後有一天將，可長丈餘，著黃皮袴褶，手捉金剛杵擬之。鬼便驚散，甲冑之屬，碎為塵粉。融甞於江陵勸夫妻二人俱受五戒，後為賊引，夫遂逃走，執妻繫獄。遇融於路，求哀請救。融曰：唯至心念觀世音，更無餘信。婦入獄後，稱念不輟。因夢沙門立其前，足蹴令去。忽覺身貫三木，自然解脫。見門猶閉，閽司憲重守之，計無出理。還更眠，夢見向僧曰：何不早出，門自開也。既聞即起，重門洞開，便越席而出，東南數里，將值民村，天夜暗冥。其夫先逃，夜行晝伏。二忽相遇，皆大驚駭。草間審問，乃其夫也。遂共投商者，遠避得免。
唐兗州曲阜人倪氏買得，妻皇甫氏，為有疾病，祈禱泰山，稍得瘳愈，因被冥道使為伺命。每被使，即死經一二日。事了以後，還復如故。前後取人亦眾矣。自云：曾被遣取鄉人龐領軍小女。為其庭前有齋壇讀誦，久不得入。少間屬讀誦稍閑，又因執燭者詣病女處，乃隨而入，方取得去。問其取由，乃府君四郎所命，府君不知也。論說地獄，具有條貫。又云：地下訴說生人，非止一二。但人微有福報，追不可得。如其有罪，攝之則易。皇甫見被使役，至今猶存。今男子作生伺命者，兗州見有三四人，但不知其姓名耳。
夫大教無私，至德同感。凡情緣隔，造化殊形。心境相乘，苦樂報異。如蠟印印泥，印成文現，其相可占。致使在人畜以別響，處胡漢以分容。貴賤有晦明之別，聖凡有清濁之異也。
如正見經云：時佛會中有一比丘，名曰正見，新入法服。有疑念言：佛說有後世生，至於人死，皆無相報，何以知乎？此問未發，佛已預知。佛告諸弟子：譬如樹本，以一核種，四大句毓，自致巨盛。芽葉莖節，展轉變易，遂成大樹。樹復生果，果復成樹。歲月增益，如是無數。佛告諸弟子：欲踧集華實莖節，更還作核，可得以不？諸弟子言：不可得也。彼已轉變，日就朽敗。核種復生，如是無極。轉生轉易，終皆歸朽，不可復還使成本核也。佛告諸弟子：生死亦如比。本由癡出，展轉合成十二因緣。識神轉易，隨行而往。更有父母，更受形體。不復識故，不得還報。譬如冶家，洋石作鐵，鑄鐵為器。成器可還使作石乎？正見答言：實不可成鐵為石。佛言：識之轉徙，住在中陰。如石成鐵。轉受他體，如鐵成器。形消體易，不得復還。故識稟受人身，更有父母。已有父母，便有六閉：一、住在中陰，不得復還。二、隨所受身胞內。三、初生迫痛，忘故識想。四、生墮地，故所識念滅，更起新見想。五、已生便著食念，故識念斷。六、從生日長大，習所新，無復宿識。佛言諸弟子：識神隨作善惡，臨死隨行。所見非故身，不可復還識故面相答報也。未有道意，無有淨眼，身死識去，隨行變化，轉受他體，何得相報也。譬如月晦夜陰，以五色物著冥暗中，千萬億人不能視物。若人把炬照之，皆別五色。如愚癡人，暗蔽惡道，未得慧眼，往來相報；如月晦夜，欲視五色，終不得見。若修經戒，守攝其意，如持炬火，人別五色。譬如無手欲書，無目欲視，暗夜貫鍼，水中求火，終不可得。汝諸弟子勤行經戒，深思生死，本從何來，終歸何所。得淨結除，所疑自解。正見聞已，歡喜奉行。
又阿育王太子法益壞目因緣經云：六道各有其相。第一地獄相者：
夫人根元，流浪生死，漂滯馳騁，
墮於五趣。彼終生此，皆有因緣。
人根相貌，今為汝說。行步顛蹷，
不自覺知，視瞻眩惑，恒喜多忘。
舉動輕飄，浮游曠野，此人乃從，
活地獄來。支節煩痛，睡眠驚覺，
夢寤凶惡，黑繩獄來。麁髮戾眼，
長齒喜瞋，聲濁暴疾，合會獄來。
語聲高大，不知慚愧，喜聞喚呼，
不別真偽，眠臥呻吟，夢數驚喚，
當知此人，啼哭獄來。恒喜悲泣，
登高遠望，好鬪家人，無有親疎，
言便致恚，經宿不食，此人本從，
大啼哭來。身大脚細，筋力薄尠，
言語噎塞，聲如破甕，神識不定，
心無孝順，當知此人，阿鼻獄來。
身體麁醜，長苦寒戰，好熱喜渴，
慳貪嫉妬，見人施惠，自致煩惱，
此人乃從，熱地獄來。見火驚恐，
復喜暖熱，行步輕便，不避時宜，
所作尋悔，復欲更施，此人復從，
大熱獄來。小眼喜瞋，所受多妄，
所造短狹，無廣大心，見大而懼，
視小歡喜，此人乃從，優鉢獄來。
赤眼醜形，常喜鬪訟，誹謗賢聖，
諸得道者，晝夜伺人，非法之行，
當知此人，鉢頭獄來。眼視三角，
不孝二親，生便短命，拘牟獄來。
好帶刀劍，強撩人鬪，必為人殺，
邠持獄來。身生瘡痍，口氣臭處，
與人無親，曠地獄來。形體長大，
行步劣弱，少髮薄皮，恒多病痛，
見人則瞋，貪餮無厭，當知此人，
從焰獄來。體白眼青，語便流沫，
言無端緒，好弄塵土，見深淤泥，
身臥其上，此人乃從，灰地獄來。
卷頭黃目，人所惡見，臨事惶怖，
劍樹獄來。手恒執刀，聞鬪便喜，
為刃所害，從刀獄來。體黑咽塞，
喜止冥室，口出惡言，熱灰獄來。
薄力少氣，不得自在，得失之宜，
一不由己，設見屠殺，不離其側，
當知此人，從剝獄來。瞋喜無常，
尋知變悔，時能辭謝，不經日夜，
懇責其心，如被刑罰，此人乃從，
毱地獄來。喜宿臭處，好食麁弊，
所著醜陋，從屎獄來。顏色醜惡，
口氣麁獷，好讒鬪人，善香獄來。
常觀此貌，所從來處，知之遠離，
如避劫燒。地獄之相，略說如是。
第二畜生相者：
次說畜生，受形殊異，專心思察，
無造彼緣。語言舒遲，不起瞋恚，
謙敬尊長，從象中來。身大臭穢，
堪忍寒熱，健瞋難解，從駱駝來。
遠行健食，不避險難，憶事識真，
從馬中來。恩和寬仁，堪履寒熱，
所行無記，從牛中來。高聲無愧，
多所愛念，不別是非，從驢中來。
長幼無畏，常貪肉食，眾事不難，
從師子來。身長眼圓，游於曠野，
憎嫉妻子，從虎中來。毛長眼小，
少於瞋恚，不樂一處，從禽中來。
性無反覆，喜殺害蟲，獨樂丘塚，
從狐中來。少聲勇健，無有婬欲，
不愛妻子，從狼中來。不好妙服，
伺捕姦非，少眠多怒，從狗中來。
身短毛長，饒食睡眠，不喜淨處，
從猪中來。毛黃卒暴，獨樂山陵，
貪食華果，從獼猴來。多妄強顏，
無所畏難，行知反覆，從烏中來。
情多色慾，少於分義，心無有記，
從鴿中來。所行反戾，強辦耐辱，
不孝父母，鸕鳩中來。亦不知法，
復不知非，晝夜愚惑，從羊中來。
好妄喜談，數親豪族，眾人所愛，
鸚䳇中來。所行卒暴，樂人眾中，
言語多煩，鸜鵒中來。行步舒緩，
意有所規，多害生類，從鶴中來。
體小好婬，意不專定，見色心惑，
從雀中來。眼赤齒短，語便吐沫，
臥則纏身，從蚖中來。語則瞋恚，
不察來義，口出火毒，從鴆中來。
獨處貪食，聲響暗呃，夜則少睡，
從猫中來。穿牆竊盜，貪財健恐，
亦無親疎，從鼠中來。深觀相貌，
從畜生來。
第三餓鬼相者：
身長多懼，以髮纏身，衣裳垢圿，
從餓鬼來。淫泆慳貪，嫉彼所得，
不好惠施，從餓鬼來。不孝父母，
家室大小，動則諍訟，從餓鬼來。
不信至誠，所行趣為，薄力少知，
從餓鬼來。聲壞響塞，卒興瞋恚，
食便好熱，從餓鬼來。常乏財貨，
空貧匱陋，智者所嗤，從餓鬼來。
門不事佛，不好聞法，永絕天路，
從餓鬼來。不敬妻子，兄弟姊妹，
人所憎嫉，從餓鬼來。生則孤寡，
無人瞻視，終歸來處，不離宿緣，
意志褊狹，不好榮飾，所行醜陋，
從餓鬼來。所為不獲，所作事煩，
人所驅逐，從餓鬼來。或事喜敗，
不審根元，不受人諫，從餓鬼來。
不樂靜處，喜居廁溷，顏貌臭穢，
從風神來。身大喜好，喜貪食肉，
獨樂神祠，從閱叉來。健瞋合鬪，
見物貪著，無有畏忌，從閱叉來。
見者毛竪，直前熟視，如似所失，
從羅剎來。體陿皮薄，顏色和悅，
聞樂喜欣，乾沓和來。意好輕飄，
香熏自塗，多諸伎術，乾沓和來。
常喜歌舞，男女所侍，先語後笑，
甄陀羅來。情性柔軟，曉了時節，
能斷漏結，真陀羅來。此餓鬼相，
閱叉羅剎。
第四修羅相者：
圓眼面方，黃體金髮，盡備技術，
阿須倫來。直前視地，無有疑難，
見恐輒擊，阿須倫來。此是須倫，
略說其相。
第五人相者：
知趣所生，所執不忘，曉了事業，
從人道來。解諸幻偽，已不為之，
所作平等，從人道來。善惡之言，
初不忘失，不信姦偽，從人道來。
貪婬慳嫉，執心難捨，盡解方俗，
從人道來。信意惠施，解法非法，
心不偏彼，從人道來。不失時節，
亦不懈怠，恭敬賢聖，從人道來。
設見沙門，持戒多聞，下心承事，
從人道來。供事諸佛，正法眾僧，
隨時聞法，從人道來。聞法能知，
聞惡不為，速還泥洹，從人道來。
此是人相，粗說其貌。
第六天相者：
依須彌山，有五種天，本所造緣，
其相不同。腰細脚麁，恒喜含笑，
智者當察，從曲天來。意好微妙，
少於資財，見鬪則懼，從尸天來。
身長體白，顏色端正，不好火光，
從婆天來。常懷悅豫，聞惡不懅，
不從彼受，從樂天來。思惟忍苦，
好分別義，慈孝父母，毘沙天來。
宿不樂家，喜游林藪，志念女色，
從三天來。財寶雖少，生卑賤家，
心樂清淨，從三天來。任己自行，
所為不剋，望斷願違，從炎天來。
意喜他婬，不守己妻，為鬼所使，
从化天來。承事父母，恒法則義。
彼短己受，兜率天來。非道求道，
心無悋想，不樂在家，從梵天來。
意願性質，恒貪睡眠，亦不解法，
無想天來。六趣眾生，各有無本，
性行不同，志操殊異。
頌曰：
善惡相對，凡聖道合。五陰雖同，
六道乖法。占候觀察，各知先業。
惡斷善修，方能止遏。
漢文帝夢將上天而不能，有一黃頭郎推而上之。顧而見其衣後穿。覺之漸臺，見黃頭郎鄧通衣後穿，即夢中所見也。遂有寵賞。許負相之，當貧餓死，乃賜蜀銅山，使自鑄錢以資之，富半京師。文帝病癰，通常嗽之。帝曰：誰最愛我？通對曰：宜莫若太子。使太子嗽，而色難之，由此含恨。文帝後崩，景帝即位。使案通擅鑄，盡沒入家財，卒窮餓死。
漢周亞夫，絳侯勃之次子也。初許負相之曰：君三年而侯，五年而相，其貴無上。然卒以餓死。亞夫曰：嘻！吾何緣如此。若既大貴，又何故餓死？負曰：不然。從理入口，餓死法也。後三年，絳侯世子有罪黜，而亞夫襲侯。及破吳楚有大功，為丞相。以忠諫彊直，數犯景帝。意下獄，卒以餓死。
宋劉齡者，不知何許人也。居晉陵東路城村。頗奉法，於宅中立精舍一間，時設齋集。元嘉九年三月二十七日，父暴病亡。巫祝並云：家當更有三人喪亡。隣家有事道祭酒，姓魏名叵，常為章符，誑化村里。語齡曰：君家衰禍未已，由奉胡神故也。若事大道，必蒙福祐。不改意者，將來滅門。齡遂亟延祭酒，罷不奉法。叵云：宜焚去經像，災乃當除耳。遂閉精舍戶，放火焚燒。炎熾移日，而所燒者唯屋而已。經像幡㡧，儼然如故。像於中夜又放光赫然。時諸祭酒有二十許人，亦有懼畏靈驗密委去者。叵等師徒猶盛意不止。被髮禹步，執持刀索，云：斥佛還胡國，不得留中夏為民害也。齡於其夕，如有人歐打之者，頓仆于地。家人扶起，方餘氣息，遂委攣躄，不能行動。道士魏叵其時體內發疽，日出二升，不過一月，受苦便死。自外同伴並皆著癩。其隣人東安太守水丘和傳於東陽無疑。時亦多有見者。
梁州招提寺有沙門名琰，年幼出家。初作沙彌時，有一相師善能占相。語琰師：阿師子雖大聰明，智慧鋒銳，然命短壽，不經旬日。琰師既聞斯語，遂請諸大德共相評論，作何福勝，得命延長？大德答云：依佛聖教，受持金剛般若經，功德最大。若能善持，必得益壽。琰師奉命入山，結志身心，受持般若經餘五年。既見延年，後因出山，更見相師。相師驚怪，便語琰師云：比來修何功德，得壽命長？琰師具述前意，故得如是。相師歎之，助喜無已。琰師於後學問優長，善弘經論，匡究佛法，為大德住持。年逾九十，命卒於寺。
梁鍾山開善寺沙門智藏，俗姓顧氏，吳郡吳人也。有墅姥工相人，為記吉凶，百不失一。謂藏曰：法師聰辯蓋世，天下流名，但恨年命不長，可至三十一矣。時年二十有九，聞斯促報，於是講解頓息，竭誠修道。發大誓願，不出寺門。遂探經藏，得金剛般若，受持讀誦，畢命奉之。至所厄暮年，以香湯洗浴，淨室誦經，以待死至。俄而聞空中聲曰：善男子，汝往年三十一者，是報盡期。由般若經力，得倍壽矣。藏後出山，試過前相者，乃大驚起曰：何因尚在世也？前見短壽之相，今年一事無，沙門誠不可相矣。藏問：今得至幾？答曰：色相貴法，年六十有餘。藏曰：五十為命，已為不夭，況復過也。乃以由緣告之。相者欣然敬服，後記畢壽。於是江左道俗競誦此經，多有徵瑞，因藏通感矣。以普通三年九月十五日卒於本寺，春秋六十有五。
後周時，有張元，字孝始，河北萬城人也。年甫十六，其祖喪明三年，元恒憂泣，晝夜經行，以祈福祐。復讀藥師經云盲者得視之言，遂請七僧然七燈，七日七夜，轉讀藥師經，每日行道，作天人師。乃云：元為孫不孝，使祖喪明。今以燈光普施法界，祖目見明，元求代闇。如此殷勤，經於七日。其夜夢見有一老翁，以一金錍療其祖目，謂元曰：勿憂悲也。三日已後，祖目必差。元於夢中喜躍無伸，遂即驚覺，乃更遍告家人小大。三日之後，祖目果差。
夫聖道虛寂，故能圓應無方。以其無方之應，故應無不適。比以陰陽愆候，亢旱積時。北墉之禮久申，西郊之雨莫應。聖上憂兆庶之失業，恐稼穡之不登。減膳恤刑，霄衣肝食。精誠格於上下，玉帛遍於山川。靈液莫霑，祈雲罕積。仰惟慧炬潛曜，無幽不燭；神功叵測，有感必通。所以仰憑三寶，敷演一乘。轉讀微言，樹茲大福。願法教始開，慈雲遐布；玄言一闡，沛澤遠覃。嘉禾連秀於郊原，瑞菓遍生於林木。衣唯服於八蠶，食必資於七穫。世界欝若眾香，含生宛如安養。無請不諧，有祈必應。並沐茲定水，繼聖智之原；闢此愛羅，超有無之境也。
如大雲輪請雨經云：佛言：若請大雨及止雨法，汝今諦聽。其請雨主於一切眾生，起慈悲心，受八戒齋。於空露地，應張青帳，懸十青幡。淨治其地，牛糞塗場。請誦呪師坐青座上。若在家人受八戒齋，若比丘者應持禁戒，皆著清淨衣，燒好名香。又以末香散法師座。應食三種白淨之食，所謂牛乳酪及糠米。誦此大雲輪品時，面向東坐，晝夜至心，令聲不斷，供養一切諸佛。復以淨水置新瓶中，安置四維。隨其財力，辦作種種食，供養諸龍。復以香華散道場中，及與四面。法座四面，各用純新淨牛糞汁，畫作龍形。東面去座三肘已外，畫作龍形，一身三頭，并龍眷屬。南面去座五肘已外，畫作龍形，一身五頭，并龍眷屬。西面去座七肘已外，畫作龍形，一身七頭，并龍眷屬。北面去座九肘已外，畫作龍形，一身九頭，并龍眷屬。其誦呪師應自護身，或呪淨水，或呪白灰，自心憶念，以結場界。或畫一步乃至多步，若水若灰，用為界畔。或呪縷繫頸，若手若足。呪水灰時，散灑頂上，若於額上。應作是念：有惡心者，不得入此界場。其誦呪者，於一切眾生起慈悲心，勸請一切諸佛菩薩憐愍加護，迴此功德分施諸龍。若時無雨，讀誦此經一日二日乃至七日，音聲不斷，亦如上法，必定降雨。大海水潮可留過限。若能具足依此修行不降雨者，無有是處。唯除不信，不至心者。
 又大雲輪請雨經，略要云：佛告諸大龍王：我今當說：昔從大悲雲生如來所聞陀羅尼，過去諸佛已說威神，我今亦當隨順而說，利益一切諸眾生故，憐愍與樂。於未來世，若炎旱時，能令降雨；若水澇時，亦令止息。疫死險難皆得滅除。能集諸龍，能令諸天歡喜踊躍，能壞一切諸魔境界，能令眾生具足安樂。即說呪曰：
又呪曰：
又呪曰：
又大方等大雲經云：佛言：若有國土欲祈雨者，六齋之日，其王應當淨自洗浴，供養三寶，尊重讚歎，稱龍王名。善男子，四大之性可令變易，誦持此呪，天不降雨，無有是處。是經典中有神呪故，為眾生故，三世諸佛悉共宣說：
郁究隷牟究隷頭坻比頭坻陀尼羯坻陀那賴坻陀那僧塔兮。
如分別功德論云：天及龍皆能降雨，何以取別？天雨細霧下者是，龍雨麁下者是。又阿脩羅共天鬪時，亦能降雨。有二種：有喜雨，有瞋雨。若雨和調者，是歡喜雨。若雷電靂靂者，是瞋恚雨。
又增一阿含經云：佛言：如是世間不可思議，如龍界不可思議。云何此雨為從龍口出耶？答：不從龍口龍，為從眼、耳、鼻、身出耶？亦不從此出。但龍意所念，若念惡亦雨，若念善亦雨。亦由根本而作此雨。如須彌山腹有天名曰大力，知眾生心之所念，亦能作雨。然雨不從彼天口、眼、耳、鼻出也。皆由彼有神力故，而作此雨。
又華嚴經云：佛子，譬如大龍隨心降雨，雨不從內，亦不從外。如來境界亦復如是。隨心所念，於念念中出生無量不可思議智。彼諸智慧，悉無來處。又言：佛子，一切大海水皆從龍王心願所起。如來智慧亦復如是，悉從大願力起。佛子，如來智海無量無邊，不可言說，不可思議。我說少喻，汝今諦聽。佛子，此閻浮提內流出二千五百河水，悉入大海。俱耶尼內流出五千河水，悉入大海。弗婆提內流出八千四百河水，悉入大海。欝單越內流出一萬河水，悉入大海。佛子，此四天下內，如是二萬五千九百河水悉入大海。佛子，於意云何，此水多少？答言：甚多， 佛子，復有十光明龍王雨大海中，悉過前水。百光明龍王雨大海中，復悉過前。如是等八十億龍王各雨大海，展轉過前。娑伽羅龍王太子，名曰佛生，雨大海中，復悉過前。佛子，彼十光明龍王皆住淵池，流入大海，復悉過前。百光明龍王所住淵池，流入大海，復悉過前。如是等廣說，乃至娑伽羅龍王太子所住淵池，流入大海，復悉過前。佛子，如彼八十億龍王乃至婆伽羅龍王太子雨大海中及其淵池，皆悉不及娑伽羅龍王所雨大海。婆伽羅龍王所住淵池，涌出流入大海，倍復過前。波涌流水，青琉璃色，盈滿大海。涌出有時，是故海潮常不失時。佛子，如是大海，其水無量，珍寶無量。眾生無量，大地無量。佛子，於意云何？彼大海水為無量不？答言：實爾。其水深廣不可為喻。佛子，如是海水深廣無量，於如來無量智海，百分不及一，乃至不可為譬。但隨所應化，為作譬喻。
如新婆沙論云：於此贍部洲中有四大河，眷屬各四，隨其方面，流趣大海。謂即於此贍部洲中有一大池，名無熱惱。初彼出四大河：一名殑伽，二名信度，三名縛芻，四名私多。初殑伽河從池東面金象口出，右繞池一匝，流入東海。次信度河從池南面銀牛口出，右繞池一匝，流入南海。次縛芻河從池西吠瑠璃馬口出，右繞池一匝，流入西海。後私多河從池北面頗胝迦師子口出，右繞池一匝，流入北海。殑伽大河有四眷屬：一名閻母那，二名薩洛瑜，三名阿氏羅筏底，四名莫醯。信度大河有四眷屬：一名毘奢，二名藹羅筏底，三名設咀荼盧，四名毘咀娑多。縛芻大河有四眷屬，一名筏刺拏，二名吠咀剌尼，三名防奢，四名屈愍婆。私多大河有四眷屬：一名薩梨，二名避魔，三名捺地，四名電光。如是且說有大名者。然四大河一一各有五百眷屬，并本合有二千四河。隨其方面，流趣大海。如是所說二千四河未入海頃，頗有能令不入海不？無如是事。假使有人，或以神力，或以呪術，廣說乃至令不得入聖諦現觀，無有是處。
又涅槃經云：譬如大海有八不可思議。何等為八？一者、漸漸轉深，二者、深難得底，三者、同一鹹味，四者、潮不過限，五者、有種種寶藏，六者、大身眾生在中居住，七者、不宿死屍，八者、一切萬流大雨投之，不增不減。
又金剛三昧不壞不滅經云：佛言：彌勒，當知阿耨大池出四大河。此四大河分為八河，及閻浮提一切眾流，皆歸大海。以沃焦山，大海不增；以金剛輪故，大海不減。此金剛輪隨時轉故，令大海水同一鹹味。
又涅槃經云：善男子，如殑伽河中有七眾生：一者、常沒，二者、暫出還沒，三者、出已則住，四者、出已遍觀四方，五者、遍觀已行，六者、行已復住，七者、水陸俱行。言常沒者，所謂大魚，受大惡業，身重處深，是故常沒。暫出還沒者，如是大魚受惡業故，身重處淺，暫見光明。因光故出，重故還沒。出已住者，謂坻彌魚，身處淺水，樂見光明，故出已住。遍觀四方者，所謂錯魚。為求食故，遍觀四方，是故觀方。觀已行者，謂是錯魚，遙見餘物，謂是可食，疾行趣之，故觀已行。行已復住者。是魚趣已，既得可食，即便停住，故行已復住。水陸俱行者，即是龜也。
頌曰：
玄言始開闡，雲霧上昇天。靉靆垂下布，駛雨遍山川。百草俱滋茂，五穀皆熟田。自非慈福力，豈感樂豐年。
秦時有中宿縣千里水，觀亭有江神祠壇。經過有不悋者，必狂走入山，變為虎。中朝縣民至洛返，路見一行旅，寄其書，曰：吾家在觀亭廟前，石間懸藤即是也。但扣藤，自應者。乃歸。如言，果有二人從水中出，取書而淪。尋還云：江伯欲見君。此人不覺隨去，便覩屋宇精麗，飲食鮮香，言語接對，無異世間也。
秦時丹陽縣湖側有梅姑廟。姑生時有道術，能著履行水上。後負道法，婿怒殺之，投屍於水。乃隨流波漂，至今廟處。鈴下巫人當令殯殮，不須墳瘞。即時有方頭漆棺在祠堂下。晦望之曰，時見水霧中曖然有著履形。廟左右不得取魚射獵，輒有迷徑溺沒之患。巫云：姑既傷死，所以惡見殘殺也。
漢夜郎水竺王祠，昔有女子澣於水濱，有大節竹流入女足間，推之不去。有小兒啼聲，破之得一男兒。長養有才武，遂雄夷獠，因竹為姓。所破之竹，棄之於野，即生成林。王甞止石上作羹，無水，以劍擊石，泉便涌出。今竺王水及破石竹林並存。漢使唐蒙誘而斬之，夷獠怨，訴竺王非血氣所育，求立嗣。太守吳覇表封其三子為侯。今猶有竺王節廟。
漢中平年內，有物處于江水，其名曰蜮，一曰短狐。能含沙射人，所中者，則身體筋急，頭痛發熱，劇者至死。江人以術方抑之，則得沙石於鹵中。詩所謂為鬼為蜮，則不可得也。今俗謂之谿毒。先儒以為南方男女，同川而浴，塗氣之所生也。
漢時永昌郡不韋縣有禁水，水有毒氣。唯十一月十二月可渡，自正月至十月不可渡，得病殺人。其氣中有惡物，不見其形，其似有聲。如有以所投擊內，中木則折，中人則害。土俗號為鬼彈。
太山之東有澧泉，其形如井，本體是石也。欲取飲者，皆洗心致跪而之，則泉出如流，多少足用。若或慠慢，則泉縮焉。蓋神明之常志者也。
二華之山，其本一山也。當河，河水過之而曲流。有神簰而分之，以利河流。其手足迹，于今存焉。故張衡作西京賦，所稱巨靈贔負，高掌遠迹，以流河曲是也。
赤將子輿者，黃帝時人也。不食五穀而噉百草華。至堯時為木工，能隨風雨上下。時時於市門中賣繳，亦謂之繳父。
周禮春宗官伯日：禮司命、風伯雨師，星也。風師，箕星也。雨師，畢星也。玄謂司中司命，文昌第四第五星也。案抱朴子曰：河伯者，華陰人。以八月上庚日渡河，溺死，天帝署為河伯。又五行書曰：河伯以庚辰日死，不可治船遠行，溺沒不返。
赤松子者，神農時雨師也。服水玉以教神農，能入火自燒。至崐崙山，常入西王母石室，隨風雨上下。炎帝少女追之，亦得俱去。至高辛時，復為雨師。今之雨師本之焉。
漢孫策既定會稽，引兵迎漢帝。時道人于吉在策軍中。遇天大旱，船路艱澁。策甞自出督切軍中人。每見將士，多在吉所，因憤怒曰：吾不如吉乎？收吉縛置日中，令其降雨。如不能者，便當受誅。俄頃之間，雲雨滂沛。未及移時，川澗涌溢。時並來賀吉免其死。策轉忿恚，意使殺之。因是策頗愍傷，每髣髴見吉。後出射獵，為刺客所傷。治療將差，引鏡自窺，鏡中見吉，顧則無之。如是再三，遂撲鏡大噭，瘡皆崩裂，須臾而死。
漢沙門竺曇蓋，秦郡人也。真確有苦行。提鉢振錫，行化四輩。居于蔣山，常行般舟，尤善神呪，多有應驗。司馬元顯甚敬奉之。衛將軍劉毅聞其精苦，招來姑熟，深相愛遇。義興五年大旱，陂湖竭涸，苗稼焦枯，祈祭山川，累旬無應。毅乃請僧設齋，蓋亦在焉。齋畢，躬乘露航，浮泛川溪。文武士庶，傾州悉行。蓋於中流燔香禮拜，至誠慷慨。乃讀海龍王經。造卷發音，雲氣便起。轉讀將半，沛澤四合。纔及釋軸，洪雨滂注，畦湖必滿，其年以登。劉敬叔時為毅國郎中令，親豫此集，自所覩見。
晉安羅江縣有霍山，其高蔽日。上有石杅，面徑數丈。杅中泉水深五六尺，經常流溢。古老傳云：列仙之所游餌也。有沙門釋僧群隱居其山，常飲此水。遂以不飢，因而絕粒。晉安太守陶夔聞而求之，群以水遺陶，出山輒臭。陶於是越海造山。于時天景澄朗，陶踐山足，便風雨晦冥。如此者三，竟不得至。群所栖策，與泉隔一澗。旦夕往還，以一木為梁。後且將渡，輒見一折翅鴨，舒翼當梁，頭逆唼僧群，永不得過。欲舉錫撥之，恐其墜死。於此絕水，俄而飢卒。時傳云：年百四十。群之將死，為眾說云：年少時甞打折一鴨翅。將或此鴨因緣之報乎？
晉尋陽廬山西有龍泉精舍，即慧遠沙門之所立也。遠始南渡，愛其區丘，欲創寺宇，未知定方。遣諸弟子訪履林澗，疲息此地，群僧並渴。率同立誓曰：若使此處宜立精舍，當願神力即出嘉泉。乃以杖掘地，清泉涌出，遂畜為治，因搆堂宇。其後天甞亢旱，遠率諸僧轉海龍王經，為民祈雨。轉讀未畢，泉中有物，形如豆蛇，騰空而去。俄爾洪雨四澍，澗過离畢。以有龍瑞，故取名焉。
晉沙門于法蘭，高陽人也。十五而出家，器識沈秀，業操貞整。寺于深巖，甞夜坐禪。虎入其室，因蹲床前。蘭以手摩其頭，虎揚耳而伏，數日乃去。竺護，燉煌人也。風神情宇，亦蘭之次。于時經典新譯，梵語數多，辭句繁蕪，章偈不整。乃領其旨要，刊其游文。亦養徒山中，山有清澗，汲漱所資。有採薪者，甞穢其水，水即竭涸，俄而絕流。護臨澗回，歎曰：水若遂竭，吾將何資！言終而清流洋溢，尋復盈澗。並武、惠時人也。支道林為之像讚曰：于氏超世，綜體玄旨。嘉遁山澤，仁感虎兕。護公澄寂，道德淵美。微吟空澗，枯泉還水。
晉長安有涉公者，西域人也。虛靖服氣，不食五穀。日能行五百里。言未然之事，驗若抵掌。以苻堅建元十一年至長安縣。以祕呪呪下神龍，每旱，堅常請之祝龍。俄而龍下鉢中，天輒大雨。堅及群臣親就鉢觀之，咸歎其異。堅奉為國神，仕庶皆投身接足，自是無復炎旱之憂。至于六年十二月，無病而化。堅哭之甚慟。卒後七日，堅以其神異，試開棺視之，不見屍骸所在，唯有殮被存焉。至十七年，自正月不雨，至于六月。堅減饍撤縣，以迎和氣，至七月降雨。堅謂中書朱彤曰：涉公若在，朕豈焦心於雲漢若是哉！此公其大聖乎！彤曰：斯術幽遠，實亦曠古之奇也。
晉時佛圖澄博術終古，道藝超群。晉建武年正月至六月，時天大旱，石虎遣太子詣臨漳西釜口祈雨，久而不降。虎令澄自乞，即有白龍二頭，降於祠所。其日大雨，方數千里。其年大收。戎貊之徒先不識法，聞澄神驗，皆遙向禮拜，並不言而化焉。
晉長安有竺曇摩羅剎，此云法護。其先月氏人，本姓支氏，世居燉煌。天性純懿，操行精苦，篤志好學，萬里尋師，日誦萬言，過目即能。是以博覽六經，游心七籍。雖世務毀譽，未甞分抱。是時晉武之世，寺廟圖像雖崇京邑，而方等深經蘊在葱外。護乃慨然發憤，志弘大道。遂隨至西域，大齎經論，還歸中夏。沿路傳譯，寫為晉文。所獲賢劫、正法華、光讚等一百六十五部。孜孜所務，唯以弘道為業。終身寫譯，勞不告倦。後隱居深山，山有清澗，常取澡漱。後有採薪者穢其水側，俄頃而燥。護乃回歎曰：人之無德，遂使清泉輟流。水若永竭，真無以自給，正當移去耳。言訖而泉流滿澗。其幽誠所感如此。故支遁為之像讚云：
護公澄寂，道德淵美。微吟穹谷，枯泉漱水。邈矣護公，天挺弘懿。濯足流沙，領拔玄致。
後立寺於長安青門外，精勤行道。至於道德，化被遐布，聲蓋四遠。僧徒數千，咸共宗事。及晉惠西奔，關中擾亂，百姓流移。護與門徒避地東下，至澠池，遘疾而卒，春秋七十有八。後孫綽製道賢論，以天竺七僧方竹林七賢，以量高山巨源。
宋大明六年，天下亢旱，禱祈山川，累月無驗。世祖請求那跋陀羅三藏法師祈雨，必使有感，如其無獲，不須相見。跋陀曰：仰憑三寶，陛下天感，冀必降澤。如其不獲，不復重見。即往北湖釣臺燒香祈請，不復飲食，默而誦經，密加祕呪。明日晡時，西北雲起，初如團蓋。日在桑榆，風震雲合。連日降雨。明旦，公卿入賀，勅見慰勞，嚫施相續。至太宗之世，禮供彌隆。到太始四年正月，覺體不愈。臨終之日，延佇而望，云見天華聖像。隅中遂卒，春秋七十有五。太宗深加痛惜，慰贈甚厚。公卿會葬，榮哀備焉。
齊錢唐靈苑山有釋曇超，姓張，清河人。形長八尺，容止可觀。蔬食布衣，一中而已。而止都龍華寺。元嘉末，南游始興，遍觀山水，獨宿樹下，虎兕不傷。大明中還都。至齊太祖即位，被勅往遼東，弘闡禪道。停彼二年，大行法化。建元末還京，俄又適錢唐之靈苑山。每一入禪，累日不起。後時忽聞風雷之聲，俄見一人執笏而進，稱嚴鎮東通。須臾有一人至，形甚端正，羽衛連翩。下席禮敬，自稱：弟子，居在七里，任周此地。承法師至，故來展東。富陽縣人故冬鑿麓山下為博，侵壞龍室，群龍共忿，作三百日不雨。今已一百餘日，井池枯涸，田種永罷。法師既道德通神，欲仰屈前行，必能感致，潤澤蒼生，功有歸也。超曰：興雲降雨，本是檀越之力，貧道何所能乎？神曰：弟子部曲，止能興雲，不能降雨，是故相請耳。遂許之。神脩然而去，超乃南行。經五百至赤亭山，遙為龍呪願說法。至夜，群龍悉化作人，來詣超禮拜。超更說法，因乞三歸，自稱是龍。超請其降雨，乃相看無言。其夜又與超夢云：本因忿立誓，法師既導之以善，輒不敢違命。明日晡時，必當降雨。超明旦即往臨泉寺，遣人告縣令，辦船於江中，轉海龍王經。縣令即請僧浮船石首。轉經纔竟，遂雲降大雨，高下皆足，歲以獲收。超以永明十年卒，春秋七十有四。
梁安國寺在秣陵縣都鄉同下里，以永明九年起造。寺有金銅像一軀，高六寸五分以去。天監六年二月八日，於寺東房比頭第三間內，忽聞音樂聲。爾後房主藥王尼所住房床前，時時有光照屋。到二十三日，於光處忽有泉涌。仍見此瑞像隨水而出。遠近駭觀，咸生隨喜。泉既不竭，乃累塼為井，井猶存焉。
唐釋空藏者，至貞觀年住京師會昌寺，誦經三百餘卷，說化為業。游涼川原，有緣斯赴。昔往藍田負兒山所誦經，齎麫六升，擬為月調。乃經三周，日噉二升，猶不得盡。又感神鼎，不知何來。時至玉泉寺，以為終焉之地。時經亢旱，泉竭苗焦，合寺將散。藏乃至心祈請，泉即應時涌溢，天雨滂沛。道俗動色，驚嗟不已。至貞觀十六年終於會昌，還葬山所。
唐襄州光福寺釋慧璿，姓董氏，善通三論、涅槃，莊、老俗書，久已洞明。由此聲譽，久逸漢南。至貞觀二十三年，講涅槃經。四月八日夜，山神告曰：法師疾作房宇，不久當生西方。至七月十四日講盆經竟，斂手曰：生常信施，今須通散。一毫以上，捨入十方眾僧及窮獨乞人并諸異道。言訖而終法座，春秋七十有九。初住光福寺，居山頂上，引汲為勞，將移他寺。夜見神人，身長一丈，衣以紫袍，頂禮璿曰：奉請住此，常講大乘經，勿以小乘為慮。其小乘者，亦如高山無水，不能利人。大乘經者，猶如大海。自止此山，多佛出世。一人讀誦講說大乘，能令所住珍寶光明，眷屬榮勝，飲食豐饒。若有小乘，前事並失。唯願弘持，勿孤所望。此山頂寺先無水可得。山神曰：法師須水，此易可得。來月八日，定當得之。自往劍南慈母山大泉，請一龍王去也。言已不見。恰至來期七日初夜，大風卒起，從西南來，雷震雨注。在寺北漢高廟下佛堂後百步許，通夜相續，至明方住。唯見清泉香而且美，合眾同幸。及止此住本，龍泉漸竭。據斯以驗，實感通奇。
竊惟王舍竹園，經行是寄；靈山石室，宴坐斯依。淨住遍於十方，慈化通於三界。所以遠追須達，高慕菴羅。崇無盡之因，造不壞之地。興心敬仰，福趣玄門。起念乖恭，業鍾湯炭。故覩則發心，見便忘返，益福生善，稱為伽藍也。若有真心，造作縱小，得福弘多，何況於大！若起偽心，修造縱大，得福尚少，何況於小！是故行者若欲造作，必須依法，不得姦偽也。
如過去因果經云：諸僧伽藍中，竹園僧伽藍最為其心念。
中本經云：羅閱祇國長者迦蘭陀心念：可惜我園施與尼揵。佛若先至，奉佛及僧。悔恨前施，永為棄捐。大鬼將軍名曰半師，知其心念，即召閱叉，推逐尼揵，裸形無恥，不應止此。尼揵驚悑，馳走而去。長者歡喜，營造精舍，施佛及僧。
又菩薩藏經云：阿難，我今於此竹園中轉此菩薩藏經不退轉輪，斷一切眾生疑。阿難，過去諸佛亦皆於此虛空地分說菩薩藏經。阿難，所有貪瞋癡眾生入此竹園，不發貪瞋癡。眾鳥入者，非時不鳴。萍沙大王與諸婇女入此園中，共相娛樂，自覺無欲。諸女亦爾。時王歡喜，每作是念：願世有佛，當以此園奉上於佛。佛於中住，我當聞法。何以故？可供養者應住此園，非五欲人所應得住。是園無有虺、蜈蚣、蟁虻毒螫，若住其中，無復毒心。亦是竹園不共功德。
又正法念經云：若有眾生信心清淨，以園林地施與眾僧，令僧受用，命終生揵陀羅天，天女圍繞，百倍縱逸。若有眾生以善修意，為遮寒熱，造作義屋，令人受用，命終生常恣意天，五欲自娛。從天命終，若得人身，為王大師。
如立世阿毘曇論云：剡浮樹者，此樹生在閻浮提北邊，在泥民陀羅河南岸。是樹株本正州中央，從樹株中央取東西角並一千由旬。是樹生長具足，形容可愛，枝葉相覆，久住不凋，一切風雨不能侵入。次第相覆，高百由旬。下本洪直，都無瘤節，五十由旬方有枝條。樹身徑刺，廣五由旬，圍十五由旬。其一一枝橫出五十由旬，中間亘度一百由旬，周迴三百由旬。其菓甘美無比，如細蜂蜜。果大如甕，其核大，如世間剡浮子核。其上有鳥獸之形。東西枝有子，多落閻浮提地，少落水者。南枝果子並落閻浮提。北枝果子悉落河中，為魚所食。樹根悉是金砂所覆。當春雨時，下不漏澁。夏則不熱，冬無風寒。乾闥婆及藥叉神依樹下住。如是之事云何知耶？昔王舍城有兩比丘，具神通力，共為朋友，往看彼樹。遂至樹所，見樹果熟，墮地自破。其一比丘從其蔕孔，探手至甲，其最長指猶不至核。牽手而出，為果所染，手甲皆赤。其果香氣能染人心，鼻嗅果香。第二比丘問言：汝欲食不？長老，我不樂食。是事者有，不可思議。是離欲結，最為廣大。何以故？若人未離欲，嗅是香即生心氣，乃發顛狂。有諸離欲外人若嗅此香，退失離欲之地。是二比丘還王舍城，說如上事。時有一人名曰長脛，本是王種，姓拘利氏。宿業果報所得神通，若行水中，前脚未沒，後脚已移。若行草葉，草雖未靡，便得移步。是人從佛聞說此樹，即白佛言：我今行至剡浮樹不？答云：得至。是人禮佛，向北而去。度諸山，經過七山，第七名金邊山。登山頂向北，聳身遠望，唯見黑暗，悑畏而返。佛問：汝至剡浮樹不？答言：不至。佛問：汝何所見？答曰：唯覩黑暗。佛言：此黑暗色即剡浮樹。是人重禮佛足，右繞三匝，更向北行，重度前七山，更度後七山，又度六大國，又度七大樹林，林間有七大河。渡是七河，又度阿摩羅林及訶梨勒林，乃至剡浮南枝。從南枝上行至北枝。是人俯窺，見下水相，與常水異，澄清洞徹，都無障礙。是人思惟，我之神通今於此處得成就不？因脚履水，手攀樹枝。是脚至水，如石即沒。於此神通不得成就。此水輕細，如酥油浮在水上。若以此水投於彼水，即沈如石。是人取一果子，還奉世尊。佛受此果，破為多片，施諸大眾。果汁染於佛手，佛以此手擊於山石。至今赤色，如昔不異，澁赤不燥，掌迹分明。因昔分果為片故，因名此石為片片巖。是時佛化優婁頻螺迦葉，亦取此菓與迦葉。是剡浮樹外有二林，形如半月，圍繞此樹，其內有林名呵梨勒，外名阿摩勒。是果熟時，其味最美，不辛不苦，如細蜂蜜。果形大小，如二斛器。阿摩勒林南復有七林，七河相間。其最北林名曰菴羅，次名剡浮，三名娑羅，四名多羅，五名人林，六名石榴林，七名劫畢他林。如是諸果不辛不苦，甜如蜂蜜。是人林中，果形似人。若離欲人食此果者，退失禪定。其劫畢他林南，有六大國：其最南國名曰高流，次名俱臘婆，三名毘提訶，四名摩訶毘提訶，五名欝多羅曼陀，極北第六名捨喜摩羅耶。是六國內，人皆貞良，持十善法。其獸自死，自至人所，乃食其肉。是處犛牛，其數最多。以其髮尾用覆屋舍。其地生麥，不須耕墾。是麥熟已，無有糠糩。是其國人，磨蒸為飯。其麥氣，甘味美如蜜。
又長阿含經云：所以名閻浮提者，下有金山，高三十由旬。由閻浮樹故，得名為閻浮金。閻浮樹其果如簞，其味如蜜。樹有五大柧，四面四柧，上有一柧。其東柧果，乾闥和所食。其南柧果，七國人所食：一名拘樓國，二名拘羅婆，三名毘提，四名善毘提，五名漫陀，六名婆羅，七名婆梨。其西柧果，海虫所食。其北柧果，禽獸所食。其上柧果，星宿天所食。
又中阿含經云：過去閻浮提人壽八萬歲時，有轉輪聖王出世，名高羅婆王。有樹名善住尼拘類王，而有五枝。第一枝者，王所食及皇后。第二枝者，太子食及諸臣。第三枝者，國人民食。第四枝者，沙門梵志食。第五枝者，禽獸所食。尼拘類樹果大如二升瓶，味如淖蜜丸。無有護者，亦無相偷。有一人來，飢渴極羸，顏色憔悴，欲得食果。往至樹王所，飽噉果已，毀折其枝，持果歸去。尼拘樹王有一天依而居之。彼作是念：閻浮洲人，異哉無恩，無有反復，我寧令樹無果。即不生果。復有一人飢渴極羸。欲得噉果。往詣樹所，見樹無果。即往詣高羅婆王所白曰：天王當知，善住尼拘樹王無果。王聞已，如力士屈申臂頃，至三十三天，住帝釋前，白曰：拘翼當知，尼拘樹王不生果。於是帝釋及高羅婆王如力士屈申臂頃，至善住尼拘類樹，不遠而住，化作大水暴風雨已，拔根倒竪。於是樹王居止枝天，因此故憂苦愁慼，啼泣垂淚，在帝釋前立。帝釋問曰：何意啼泣？彼天白曰：當知大水暴風雨拔根倒竪，願善住尼拘類樹王還復如本。於是天帝復化作大水暴風雨已，令尼拘樹王即復如故。
又華嚴經云：雪山頂有藥王樹，名非從根生、非不從根生。縱廣六百八十萬由旬，下極金剛際。此樹生根時，閻浮提樹一切根生。若生莖時及枝葉華菓時，閻浮提樹一切悉生枝葉華菓。其樹根能生莖，莖能生根。是故名曰不從根生、非不從根生。於一切處悉能生長，唯除地獄深坑及水輪中不得生長耳。
又雜阿含經云：昔者有王名拘獵，國中有樹名羞波提桓。五百六十里圍，下根周匝八百四十里，高四千里，枝四布匝二千里。樹有五果，道有五面：一面者，國王與宮內諸伎女共食；二面者，大臣百官皆共食之；三面者，人民共食之；四面者，諸釋道士共食之；五面者，飛鳥禽獸共食之。果如升瓶，其味甜如蜜。樹無守者，果分不相侵。時人壽八萬四千歲。有九種病：一寒，二熱，三飢，四渴，五大便，六小便，七愛欲，八食多，九年老。女人年五百歲，爾乃行嫁。
如僧祇律云：佛在世時，有闡陀比丘須木造房。有薩羅林樹，便往伐之，持用成房。爾時林中有鬼神依止此林，語闡陀言：莫斫是樹，今我小弱男女暴露風雨，無所依止。闡陀答言：死鬼促去，莫住此中。誰喜見汝！即便伐之。時此鬼神即大啼哭，將諸兒子詣世尊所。佛知而故問：汝何以啼哭？答言：世尊，尊者闡陀伐我林樹，持用作房。我男女大小風雨曝露，當何所依？爾時世尊為此鬼神隨順說法，憂苦即除。去佛不遠，便有林樹。世尊指授令得住止。佛呵闡陀已，如來一宿住止是處，左右有樹木與人等者，便為塔廟。是故神祇樂來依止，云何惡口罵之？
又四分律：佛亦不許斫神樹。斫者得突吉羅罪。
又正法念經云：若有眾生持戒，離於邪見。見人斫伐鬼神大樹，夜叉羅剎之所依止。其人擁護，令不斫伐。此諸鬼神不惱害人，依樹受樂，無樹則苦。此人命終，生歡喜天，與眾天女歡娛受樂。從天命終，若得人身，安隱巨富。
又毘尼母經云：有五種樹，比丘不得斫伐：一、菩提樹，二、鬼神樹，三、閻浮提樹，四、阿私陀樹，五、屍陀林樹。若比丘為三寶種三種樹：一者果樹，二者華樹，三者葉樹。此但有福無過。有比丘樹上安居，縛木作床，即不下樹，放便利樹下。此樹有大鬼，忿瞋打此比丘殺。佛言：從今己去，不聽比丘樹上安居，樹下便利。有五種樹不得斫：一、菩提樹，二、神樹，三、路中大樹，四、屍陀林樹，五、尼拘陀樹。若佛塔壞，若僧伽藍壞，為木火燒，得斫四種，除菩提樹。有五種樹應得受用：一者火燒，二者龍火燒，三者自乾，四者風吹來，五者水漂。如是等樹得受用。
如長阿含經云：有何因緣，世間有五種子？有大亂風從不敗世界吹種子來生此國：一者根子，二者莖子，三者節子，四者虛中子，五者子子。是為世間有五種子出。
又起世經云：有何因緣有五種子世間出現？佛告比丘：若於東方有諸世界，或成已壞，或壞已成，或成已住。南西北方成壞及住亦復如是。爾時有阿那毘羅大風，別於他方成住世界吹五種子，散此界中。散已復散，乃至大散。所謂根子、莖子、節子、接子、子子，此為五子。閻浮樹果大如摩伽陀國一斛之甕。摘其果時，汁隨流出，色白如乳，味甘如蜜。閻浮樹果隨所出生，有五分益：謂東、南、西方，上、下二方。東方生者，諸揵闥婆皆共食之。南方生者，為七大聚落人民所食。何者為七：一名不正噭，二名噭喚，三不正體，四賢，五善賢，六牢，七勝。西分生者，金翅鳥等所共食之。上分生者，虛空夜叉皆共食之。下分生者，海中諸蟲皆來取食。
又觀佛三昧經云：佛言：雪山有樹，名殃伽陀。其果甚大，其核甚小。推其本末，從香山來。以風力故，得至雪山。益冬盛寒，羅剎夜叉在山曲中，屏之處，糞穢不淨，盈流于地。猛風吹雪，以覆其上，漸漸成塹五十由旬。因糞力故，此果得生根莖枝葉，華實滋茂。春陽三月，八方同時皆悉風起，消融氷雪，唯果樹在。其果形色，閻浮提果無以為譬。其形團圓，滿半由旬。婆羅門食，即得仙道五通，具足壽命，一劫不老不死。凡夫食之，向得四沙門果，三明六通，無不悉備。有人持種至閻浮提糞壞之地，然後乃生，高一多羅樹。樹名拘律陀，果名多勒，大如五升瓶。人有食者，能除熱病。
又涅槃經云：佛言：善男子，雪山有草，名曰忍辱。牛若食之，則成醍醐。
頌曰：
祇園感神夾，鹿苑化拘隣。聖人居福地，賢士樂山淵。乍聞千葉現，時動百華鮮。香草皆滿地，靈芝遍房前。甘池流八水，神井涌九泉。華幡高飄颺，應感下飛仙。鳥弄千聲囀，人歌百福田。盛哉茲勝處，誰見不留連。
周隱王二年四月，齊地暴長，長丈餘，高一尺五寸。京房易妖曰：地長四時暴，占：春夏多吉，秋冬多凶。歷陽之郡，一夕淪入地中而為澤水，今麻湖是也。不知何時。運升樞曰：邑之論，陰吞陽，不相屠。
夏桀之時，厲山亡。秦始皇之時，三山亡。周顯王三十二年，宋大丘社亡。漢昭帝之末，陳留昌邑社亡。京房易傳曰：山默然自移，天下有兵，社稷亡也。故會稽山陰琅邪中有怪山。世傳本瑯瑘東武山也。時天夜風雨晦冥，旦而見此山在焉。百姓怪之，因名怪山。時東武縣山亦一夕自亡去。識其形者，乃知其移來。今怪山下見有東武里。蓋記山所自來，以為名也。又交州脆州山移至青州。凡山徙，皆不極之異也。此二事未詳其世。尚書金縢曰：山徙者，人君不用道士，賢者不興。或祿去公室，賞罰不由君，私門成群不救。當為易世變號。說曰：善言天者，必質之於人。天有四時五行，日月相推，寒暑迭代。其轉運也，和而為雨，怒而為風，散而為露，亂而為霧，凝而為霜雪，立為虹蜺。此天地之常數也。若四時失運，寒暑乖違，則五緯盈縮，星辰錯行，日月博蝕，彗勃流飛。此天地之色侯也。此寒暑不時，天地亟否也。故名立土踊，天地之痤也；山崩地陷，天地之癰疽也；衝風暴雨，天地之奔氣也；雨澤不降，川瀆涸竭，天地之焦枯也。
漢哀帝建平三年，零陵有樹量池，圍一丈六尺，長一十四丈七尺。民斷其本，長九尺餘，皆枯。三月，樹本自立故處。汝南平陽遂鄉有樹博地生，枝葉如人形，身青黃色，面白，頭髮稍長六寸一分。京房易傳曰：王德欲衰，下人將起，則有木生為人狀。其後有王莽之篡。
漢建昭五年，兗州刺史浩賞禁民私所立社。山陽槖鄉社有大槐樹，吏伐斷之。其夜，樹復立故處。說曰：凡斷枯復起，皆廢而復興之象也。是世祖之應耳。
漢靈帝嘉平三年，右核別作中有兩樗樹，皆高四尺。其一株宿昔暴長，長一丈餘，麁大一圍，作胡人狀，頭目鬢髮備具。其五年十月，正殿作有槐樹，皆六十圍，自拔倒竪，根上枝下。其於洪漸，皆為木不曲直。中平正，長安城西北六七里有空樹，中有人面生鬢。
漢光和七年，陳留濟陰東郡冤句離祗界中，草生作人狀，操持兵弩，牛馬龍蛇鳥獸之所，白黑各如其色，羽毛、頭目、足翅皆具。非但髣髴，像之尤純。舊說曰：近草妖也。是歲有黃巾賊起，漢遂微弱。吳五鳳元年六月，交阯稗草化為稻。
晉永嘉五年十一月，有偃鼠出延陵。郭璞筮之，遇臨之益。曰：此郡東縣當有妖人欲搆制者，尋亦自死矣。
吳先主時，陸敬叔為建安太守，使人伐大樹。下數斧，忽有血出。至樹斷，有一物，人頭狗身，從樹穴中出走。叔曰：此名彭侯。烹而食之，其味如狗。
葛祚，字元先，丹陽句容人也。吳時作衡陽太守。郡境有大查橫水，能為妖怪。百姓為之立廟。行旅必過，要禱祠查，查乃沈沒不者。查浮則船為破壞。祚將去官，乃大具斤斧之屬，將伐去之。明日當至。其夜廟保及左右居民聞江中洶洶有人聲非常，咸怪之。旦往視，查移去，沿流流下數里，駐在灣中。自此行者無復沈覆之患。衡陽人美之，為祚立碑曰：正德所禳，神等為移。
尋舊說云：太古之時，有大人遠征，家無餘人，唯有一男一女。牡馬一匹，女親養之。窮居幽處，思念其父。乃戲馬曰：爾能為我迎得父還，吾將嫁汝。既承此言，馬乃絕韁而去，徑至父所。父見馬驚喜，因取而乘之。馬望所自來，悲鳴不息。父曰：此馬無事如此，我家得無有故乎？乃亟乘以歸。為畜生有非常之情，故厚加芻養。馬不肯食，每見女出入，輒喜怒奮擊，如此非一。父怪之，密以問女。女具以告父，必為是故也。父曰：勿言，恐辱家門。且莫出入。於是伏弩射而殺之，曝皮於庭。父行，女與隣女之皮所戲，以足蹴之，曰：汝是畜生，而欲取人為婦耶？招此屠剝，如何自苦！言未及竟，馬皮蹶然而起，卷女以行。隣女忙怕，不敢救之，走告其父。父還求索，已出失之。後經數日，得於大樹枝間。女及馬皮盡化為蠶，而績於樹上。其繭綸理厚大，異於常蠶。隣婦取而養之，其核數倍。因名其樹曰桑。桑者，喪也。由斯百姓競種之，今世所養是也。言桑蠶者，是古蠶之餘類也。案天宮，辰為馬星。蠶書日：月當大火則浴其種。是蠶與馬同氣也。周禮教人職掌禁原蠶者。注云：物莫能兩大。禁原蠶者，為其傷馬也。漢禮，皇后親採桑祀蠶神，曰苑窳婦人，寓氏公主。公主者，女之尊稱也。苑窳婦人，先蠶者也。故今世或謂蠶為女兒者，古之遺言也。
宋釋僧瑜，吳興餘杭人。本姓周氏。弱冠出家，號有神理，精修苦業，始終不渝。元嘉十五年，游愒廬山，同侶有曇溫、慧光等，皆勵操貞潔，俱尚幽棲。乃共築架其山之陽，今招隱精舍是也。瑜常以為結溺三途，情形故也。情將盡矣，形亦宜殞。藥王之轍，獨何云遠？於是屢發言誓，始契燒身。四十有四，孝建二年六月三日，將就本志，道俗赴觀，車騎填接。瑜率眾行道，訓授典戒。爾旦密雲將雨，瑜乃慨然發誓曰：若我所志克明，天當清朗。如其期誠無感，便宜滂澍。使此四輩，知神應之無昧也。言已頃之，雲景明霽。及焚焰交至，合掌端一。有紫氣騰空，別表煙外。移晷乃歇。後旬有四日，瑜所住房裏雙桐生焉，根枝豐茂，巨細如一。貫欀直竦，遂成鴻樹。理識者以為娑羅寶樹，剋炳泥洹。瑜之庶幾，故見斯證。因號曰雙桐沙門。吳郡張辯時為乎南長史，親覩其事，具為傳讚云。
從吐蕃國向雲山南界，至屈露多、悉立等國。云：從此驛北行，可以九日有一寶山。山中土石並是黃金。有人取者，即獲殃咎。
敬尋如來設教，深尚仁慈。禁戒之科，殺害為重。眾生貪濁，愛戀己身。刑害他命，保養自軀。由著滋味，漁捕百端；貪彼甘肥，罝羅萬種。或擎鷹放犬，冒涉山丘，擁劍提戈，穿窬林藪；或垂綸河海，布綱江湖，香餌釣魚，金丸彈鳥。遂使輕鱗殞命，弱羽摧年。穴罷新胎，巢無舊卵。既窮草澤，命侶游歸。於是脂消鼎鑊，肉碎枯形；識附羹中，魂依鱠裏。何期己身可重，彼命為輕。遂喪彼身形，養己軀命。止存口腹，不顧酸傷。但為庖厨，橫加屠割。致使怨家讐隙，遍在冥中；債主逐隨，滿於空界。不善業相，以自莊嚴；諸惡律儀，無時暫捨。菩薩為此斂眉，大士由茲抆淚。但惟四生遞受，六道輪迴。或此身怨府，昔是至親；曩世密交，今成疎友。改形易貌，不復相知；彼沒此生，何由可測。但慈悲之道，救拔為先；菩薩之懷，愍濟為用。常應遍游地獄，代其受苦；廣度眾生，施以安樂也。
如涅槃經云：有十六惡律儀。何等十六？一者、為利餧養羔羊，肥已轉賣。二者、為利買已屠殺。三者、為利餧養猪豚，肥已轉賣。四者、為利買已屠殺。五者、為利餧養牛犢，肥已轉賣。六者、為利買已屠殺。七者、為利養鷄令肥，肥已轉賣。八者、為利買已屠殺。九者、釣魚。十者、獵師。十一者、劫奪。十二者、魁膾。十三者、網捕飛鳥。十四者、兩舌。十五者、獄卒。十六者、呪龍。能為眾生永斷如是十六惡業，是名修戒。
又雜阿毘曇心論云：有十二種住不律儀：一、屠羊，二、養雞，三、養猪，四、捕鳥，五、捕魚，六、獵師，七、作賊，八、魁膾，九、守獄，十、呪龍，十一、屠犬，十二、伺獵。屠羊者，謂殺羊。以殺心若養、若賣、若殺，悉名屠羊。養雞養猪亦如是。捕鳥者，若殺鳥自活。捕魚獵師亦如是。作賊者，常行劫害。魁膾者，主殺人自活。守獄者，以守獄自活。呪龍者，習呪龍蛇，戲樂自活。屠犬者，旃陀羅。伺獵者，王家獵主。
又對法論云：不律儀業者，何等名為不律儀者？可謂屠羊、養雞、養猪、捕鳥、捕魚、獵鹿、罝兔、劫盜、魁膾、害牛、縛象、立壇呪龍、守獄、讒搆、好為損等。屠羊者，為欲活命，屠養買賣。如是養雞猪等，隨其所應。縛象者，常處山林，調執野象。立壇呪龍者，習呪龍蛇，戲樂自活。讒搆者，以離間語毀壞他親，持用活命。或由生彼種姓中，或由受持彼事業者，謂即生彼家，若生餘家，如其次第所期現行。彼業決定者，謂身語方便為先，決定要期，現行彼業。是名不律儀業。
又出曜經云：南海卒涌，驚濤浸灌。有三大魚流入淺水，自相謂言：我等厄此，及漫水未減，宜可逆上，還歸大海。復礙水舟，不得越過。第一魚者，盡力跳舟得度。次魚復憑草獲過。其第三魚，氣力消竭，為獵者得之。佛見而說偈曰：
是日已過，命則隨減。如魚少水，
斯有何樂？
又菩薩本行經云：波斯匿王有一大臣，名曰師質，財富無量，應時得度。時舍利弗為說經法，師質聞法，不慕榮貴，求欲出家。便以居業盡以付弟，剃頭鬚髮而著袈裟，便入深山坐禪行道。其婦愁憂思念前夫，不順後夫。其弟見嫂思念，恐兄反戒，還奪基業。便語賊帥：雇汝五百金錢，斫彼沙門頭來。賊帥受錢，往到山中，見彼沙門。沙門語言：我唯弊衣，無有財產，汝何以來？賊即答言：汝弟雇我，使來殺汝。沙門語賊：我新作道人，不解道法。且莫殺我，須我見佛，少解經法，殺我不遲。賊語之言：今必殺汝，不得止也。沙門即舉一臂而語賊言：且斫一臂，留我殘命，使得見佛。時賊便斫一臂，持去與弟。於是沙門便往見佛。佛為說法：汝無數劫來，割截其頭手脚之血，多於四大海水。積身之骨，高於須彌。洟泣之淚，過於四河。飲親之乳，多於江海。一切有身皆受眾苦，皆從習生。有斯眾苦，唯當思惟八正之道。聞佛所說，霍然意解，即於佛前得阿羅漢道，便放身命而般涅槃。賊擔其臂，往持與弟。便持臂著於嫂前，語其婦言：常云思念前婿，此是其臂。其婦悲泣，便往白王。王即推校，如實不虛，便殺其弟。諸比丘問佛：而此沙門前世之時作何惡行，今見斫臂？修何德本，今值世尊，得阿羅漢？佛告諸比丘：乃昔過去波羅柰國有王，名婆羅達，出行游獵，馳逐走獸，迷失徑路，不知出處。草木參天，無餘方計而得來出，大用恐悑。遂復前行，見一辟支佛。王問其言：迷失徑路，從何得出？軍馬人眾在於何所？時辟支佛臂有惡瘡，不能舉手，即便持脚示其道徑。王便瞋恚：此是我民，見我不起，及持脚示我道徑。王便拔刀，斫斷其臂。時辟支佛意自念言：王若不自悔責，當受重罪，無有出期。於是辟支即於王前，飛昇虛空，神足變現。時王見已，以身投地，舉聲大哭，悔過自謝：唯願下來，受我懺悔。時辟支佛即便來下，受其懺悔。時辟支佛便入涅槃。王收起塔，華香供養，常於塔前，懺悔求願而得度脫。爾時王者，此沙門是。由斫辟支佛臂，五百世中常見斫臂而死，至于今日。由懺悔故，不墮地獄，而得度脫，成阿羅漢道。佛告比丘：一切殃福，終不朽敗。諸比丘聞，莫不驚悚。
頌曰：
樂由放逸，苦己憂身。榮位寵辱，
危若浮雲。漁獵好殺，違慈損神。
怨塗反報，楚痛何申！
楚王游于苑，白猨在焉，王命善射者令射之。數發，猨搏矢而嬉。乃命由基。由基撫弓，則猨抱木而號。及六國時，更羸謂魏王曰：臣能為虛發而下鳥。魏王曰：然則射可至於此乎？更羸白：可。有聞，雁從東方來，而更羸虛發而鳥下焉。
諸葛恪為丹陽太守，出獵兩山之間。有物如小兒，申手欲引人。恪令申，去故地，去故地則死。既參位問其故，以為神明。恪曰：此事在白澤圖，曰：兩山之間，其精如小兒，見人則申手欲引人，名曰俟。引去則死。母謂神明而異之，諸君偶未之見耳。
魯桓公夫人文姜者，齊襄公之妹也。桓公與文姜俱到于齊，襄公通其妹焉。桓公譴責文姜，文姜告襄公。襄公怒，乃與桓公飲酒。桓公出，襄公使公子彭生送桓公於車。彭生多力，乃拉桓公脅。桓公薨於車上。魯人告于齊曰：寡君畏君之威，不敢寧居，來修舊好。禮成而不反，無所歸咎惡，何辭以告于諸侯？請以彭生除恥辱也。齊人歸罪於彭生而殺之。後襄公獵于貝丘，有大豕。從者曰：臣見豕，乃彭生也。襄公怒曰：彭生何敢見乎？射之，豕乃人立而啼。公懼，墜于車，傷足而還。其臣連稱、管至甫二人作亂，遂殺襄公焉。
續搜神記曰：晉中興後，譙郡周子文家在晉陵。少時喜射獵，嘗入山獵。忽山岫間見一人，長五丈許，捉弓箭，鏑頭廣二尺許，白如霜雪。忽出城喚曰：阿鼠。子文不覺應曰：諾。此人牽弓滿鏑，向子文。文便失魂厭伏。續搜神記曰：吳末臨海人入山射獵，為舍住。夜中有一人長一丈，著黃衣白帶，來謂射人曰：我有讐，剋明當戰。君可見助，當有相報。射人曰：自可助君耳，何用為別？答曰：明食時，君可出溪邊，敵從北來，我南住應。白帶者我，黃帶者彼。射人許之。明出，果聞岸北有聲，狀如風雨，草木四靡，視南亦爾。唯見二大蛇長十餘丈，於溪中相遇，便相盤繞。白映勢弱。射人因引弩射之，黃映者即死。日將暮，復見昨人來辭謝云：住此一年獵，明年慎勿復來，來必為禍。射人曰：善。還停一年，獵所獲甚多，家致巨富。數年後，憶先山多肉，忘前言，復更往獵。復見先白帶人語之言：我語君勿復來，君不能見用。讐子已大，今必報君，非我所知。射人聞之其悑，便欲走。乃見三烏衣人，皆長八尺，俱張口向之。射人即死。呂氏春秋曰：湯見設網者四面張，而祝之曰：自天下者，自地出者，自四方來者，皆羅我網。湯曰：嘻，盡之矣！非桀其孰如此。
宋阮稚宗者，河東人也。元嘉十六年隋鍾離太守阮愔在郡，愔使稚宗行至遠村，郡吏蓋苟、邊定隨焉。行達民家，恍忽如眠，便不復寤。民以為死，輿出外門。方營殯具，經夕能言。說初有一百許人，縛稚宗去，行數十里，至一佛圖，僧眾供養，不異於世。有一僧曰：汝好漁獵，今應受報。便取稚宗皮剝臠截，具如治諸牲獸之法。復納于深水，釣口出之，剖破解切，若為鱠狀。又鑊煮鑪炙，初悉糜爛，隨以還復。痛惱苦毒，至三乃止。問：欲活不？稚宗便叩頭請命。道人令其蹲地，以水灌之，云：一灌除罪五百。稚宗苦求多灌。沙門曰：唯三足矣。見有蟻數頭。道人指曰：此雖微物，亦不可殺。無論復巨此者也。魚肉自死，此可噉耳。齋會之日，悉著新衣，無新可澣也。稚宗因問：我行旅有三，而獨嬰苦，何也？道人曰：彼二人自知罪福，知而故犯。唯爾愚曚，不識緣報，故以相誡。因爾便蘇，數日能起。由是遂斷漁獵云。
梁小莊嚴寺在建康定陰里，本是晉零陵王廟地。天監六年，度禪師起造。時有鄒文立者，世以烹屠為業。嘗欲殺一鹿，鹿跪而流淚。以為不祥，即加刳剖。鹿懷一麛，尋當產育。就庖哀切，有惻害心。因斯患疾，眉鬚皆落，身瘡並壞。因生慚愧，深起悔責。乃求道度禪師發露重懺，立大誓願。罄捨家資，迴買此地，為立伽藍。
隋開皇末年，代州人姓王，為驃騎將軍，在蒲州鎮守。性好畋獵，所殺無數。有五男，無女。後生一女，端美，見者皆愛奇之。父母鍾念，不同凡人。既還鄉里，里人親族為作衣服而共愛養之。女年七歲，一旦失去，無處求覓。疑隣里戲藏，訪問不見。諸兄乘馬遠覓，乃見去家三十餘里，馬追不及。兄等以數十騎共圍，而始得之。口中作聲，如似兔鳴。足上得剌盈掬，經月餘日，不食而死。父母悲痛，不能自割。良由父獵，殃及女受。合家齋戒，練行不絕。大理寺丞蔡宣明曾為代府法曹，為臨說之。
隋鷹揚郎將天水姜略，少好畋獵，善放鷹犬。後遇病，見群鳥千數皆無頭，圍繞略床噭鳴曰：急還我頭來。略輒頭痛，氣絕久蘇。因請眾僧急為諸鳥追福，許之皆去。既而得愈。差已，終身絕其酒肉，不殺生命。臨在隴右見姜略，已年六十許，自說云耳。
隋開皇初，冀州外邑中有小兒，年十三，常盜隣雞卵燒煨食之。後朝村人未起，其門外有人扣門呼此兒聲。父令兒出應之。見一人云：官喚汝。兒曰：呼我役者，入取衣糧。使者曰：不須也。因引兒出村南，舊是桑田，耕訖未下種。且此小兒，忽見道右有一小城，四面門樓，丹素甚嚴。兒怪曰：何時有此城？使者呵之，勿使言。因至城北門，令小兒前入。小兒入閫，城門忽閉，不見一人，唯是空城。地皆熱灰碎火，深纔沒踝。小兒忽呼噭，走趣南門，垂至即閉。又走趣東西，亦皆如是。未到則開，既至便闔。時村人出因採桑，男女甚眾。皆見此兒在耕田中，口似啼聲，四方馳走。皆相謂曰：此兒狂邪？旦來如此游戲不息。至日食時，採桑者皆歸。兒父問曰：見吾兒不？桑人答曰：父兒在村南走戲，喚不肯來。父出村外，遙見兒走，大呼其名，一聲便住。城灰忽然不見。見父而倒，號泣言之。視其足，半脛已上，血肉燋乾。其膝已下，洪爛如炙。抱歸養療，髀已上肉如故，膝已下遂為枯骨。隣里聞之，競問緣由。答見如前。諸人看其走處，足跡通利，了無灰火。良因罪業，觸處見獄。於是邑人男女，無簡大小，皆持齋戒，至死無虧。有大德僧道慧法師，本冀州人，具為臨說，同其隣邑也。
唐交州都督遂安公李壽，始以宗室封王。貞觀初罷職歸京第，性好畋獵，常籠鷹數聯，殺他狗餒鷹。既而公疾，見五犬來責命。公謂之曰：殺汝者奴通達之過，非我罪也。犬曰：通達豈得自在耶？且我等既不盜汝食，自於門首過，而枉殺我等。要當相報，終不休也。公謝罪，請為追福。四犬許之。一白犬不許，曰：我既無罪，殺我。又未死間，汝以生割我肉，臠臠苦痛。吾思此毒，何有放汝耶！俄見一人為之請於犬者曰：殺彼，於汝無益。放令為汝追福，不亦善乎！犬乃許之。有頃，公蘇，遂患偏風，支體不隨。於是為犬追福，而公疾竟不差除。延安公竇惲云，夫人之弟，為臨說之耳。
唐曹州城武人方山開，少善弓矢，尤好畋獵。以之為業，所殺無數。貞觀十一年死，經一宿蘇。云：初死之時，被二人引去，行可十餘里，即上一山，三鬼共引山開登梯而進。上欲至頂，忽有一大白鷹，鐵為嘴爪，飛來玃開左頰而去。又有一黑鷹，亦鐵嘴爪，玃其右肩而去。及至山頂，引而廳事，見一官人，被服緋衣，首冠黑幘。謂山開曰：平生有何功德，可並具言之。對曰：立身已來，不修功德。官曰：可，且引向南院觀望。二人即引南行，至於一城，非常嶮峻。二人扣城北門數下，門遂即開。見其城中赫然，總是猛火。門側有數箇毒蛇，皆長十餘丈，頭大如五斗塊。口中吐火，如欲射人。山開恐懼，不知所出，唯知叩頭念佛而已。門即自開。乃還見官人，欲遣受罪。侍者諫曰：山開未合即死，但恐一入此城，不可得出。未若且放，令修功德。官人放之。令前二人送之，依其舊道而下。復有飛鷹欲玃之，賴此二人援之免脫。下山遂見一坑，其中極穢。逡巡之間，遂被二人推入。須臾即蘇。爪跡極深，終身不滅。山開於後遂捨妻子，以宅為佛院，常以讀誦為業。
唐汾州孝義縣縣泉村人劉摩兒，至顯慶四年八月二十七日遇患而終。其男師保明日又死。父子平生行皆險詖。其北隣有祁隴威，因採樵，被車輾死，經數日而蘇。乃見摩兒男師保在鑊湯中。須臾之間，皮肉俱盡，無復人形，唯見白骨。如此良久，還復本形。隴威問其故，對曰：為我射獵，故受此罪。又謂保曰：卿父何在？對曰：我父罪重，不可卒見。卿既即還，請白家中為修齋福。言訖，被使催促，前至府舍。見館宇崇峻，執仗者二十餘人。一官人問之曰：汝比有何福業？對曰：隴威去年正月在獨村看讀一切經，脫衫一領布施，兼受五戒，至今不犯。官人乃云：若如所云，無量功德，何須來此！乃索簿勘，見簿曰：其人合死不虛。側注云：受戒布施福助，更合延壽。乃遣人送還，當即蘇活。
唐隴西李知禮，少趫捷，善弓射，能騎乘，兼攻放彈，所殺甚多，有時罩魚，不可勝數。貞觀十九年，微患三四日，即死。乃見一鬼，并牽馬一匹，大於俗間所乘之馬。謂知禮曰：閻羅王追公。乃令知禮乘馬，須臾之間，忽至王前。王約束云：遣汝討賊，必不得敗，敗即殺汝。有同侶二十四人，向東北望賊，不見邊際，天地盡昏，埃下如雨。知禮等敗，語同行曰：王教嚴重，寧向前死，不可敗歸。知禮迴馬前射三箭以後，諸賊似稍却縮。數滿五發，賊遂敗散。事畢謁王，王責知禮：汝敵雖退，何為初戰之時即敗。以麻辮髮，并縛手足，臥在石上，以大石鎮而用磨之。前後四人體並潰爛。次到知禮，勵聲叫曰：向者賊敗，並是知禮之力。還被王殺，無以勵後。王遂釋放，更無囑著，恣意游行。凡經三日，向於西北出行，入一牆院。禽獸一群，可滿三畝餘地，總來索命，漸相逼近。曾射殺一雌犬，直向前嚙其面，次及身體，無不被傷。見三大鬼，各長一丈五尺，圍亦如之，共剝知禮皮肉，須臾總盡。唯面及目白骨，兼見五藏。及以此肉分乞禽獸，其肉落而復生，生而復剝。如此三日，苦毒之甚，不可勝記。事畢，大鬼及禽獸等忽然總失。知禮迴顧，不見一物，遂即踰牆南走，莫知所之。意中似如一跳千里。復見一鬼逐及知禮，乃以鐵籠罩之，有無數魚競來唼食。良久，鬼遂到迴，魚亦不見。其家舊供養一僧，其僧先死，來與知禮去籠，語知禮云：檀越大飢。授之三丸白物如棗，令禮噉之。時便大飽。而語之曰：檀越還家。僧亦別去。禮到所居宅北，見一大坑，其中有諸槍矟攢植，不可得過。見其兄女并婢齎箱，并有錢絹及一器飲食，在坑東北。知禮心中將此婢及以姪女游戲，意甚怪之。迴首北望，即見一鬼挺劍直進。知禮惶懼，委身投坑，即得蘇也。自從初死至於重生，凡經六日。後問家中，乃是姪女持紙錢絹解送。知禮當時所視，乃見銅錢絲絹也。
唐顯慶三年，徐玉任晉州刺史之時，有屠兒在市東弄殺一猪。命斷湯燖，皮毛並落，死經半日。貪殺餘猪，未及開解。至曉以刀破腹，長劃腹下一刀，刃猶未入腹，其猪忽起走出門，直入市西壁，至一賢者店內床下而臥。市人競往看之，屠兒猶執刀逐走。看者問其所由，屠兒答云：我一生已來殺猪，未曾聞見此事。猶欲將去。看者數百人，皆瞋責屠兒，競出錢贖得。諸人共為造舍安置，身毛久始得生，胭下及腹下瘡處差已，作大肉疣，麁如臂許。出入往來，常不污其室。性潔不同餘猪。至四五年方卒。
夫含生稟氣，皆有靈智；蠢動翱翔，咸知畏死。致使菩薩興行，救濟為先；諸佛出世，大悲為本。所以臨河羨魚，不如結網；觀他受福，不如行因。是故將求其報，莫若先興其善。貴賤等施，黑白心平。三寶福田，四生同敬。並須臨時救濟，給引衣食。罄拳握之珍，撤耳目之玩。捐已奉施，隨之以喜。信夫！篋笥以獎其意，玉帛以表其誠。身肉骨髓，尚不寶戀，況復外財，寧生愛著。菩薩行行，亦不待索。雖心不待物，而物亦筌心。心物兩備，福智雙行矣。
如大集經云：佛言：我昔為於一切眾生修菩薩行。為此法眼，於諸眾生起大慈心。捨己身血，猶如大海。與諸乞者，捨頭眼耳，如毘福羅山。捨鼻舌等，如十突盧那。捨手脚等，如毘福羅山。捨皮施等，可覆一閻浮提。亦捨無量象馬、奴婢、妻子，及以王位、國土、城邑、宮殿、村落等，與諸乞者。於諸佛所，受持禁戒而無缺犯。一一佛所無量供養，一一佛所稟受無量那由他百千法門，受持讀誦，善修三昧。我亦恭敬無量三乘四果聖人。父母師長病苦之者，無救護者，為作救護；無歸依者，為作歸依；無趣向者，為作趣向，令其安住。我已如是於彼三大阿僧祇劫慈愍一切苦惱眾生故，發大堅固勇猛之心，久修無上菩提之行。今於此盲冥世間，無大道師儉法之時，於如是等諸眾生中，發心願成阿耨多羅三藐三菩提。欲於三乘菩提令不退轉，復願救度三惡眾生，安置善道及涅槃樂。
又雜寶藏經云：爾時如來被加陀羅刺刺其脚足，血出不止。以種種藥塗，不能得差。諸阿羅漢於香山中取藥塗治，亦復不除。十力迦葉至世尊所，作是言曰：若佛如來於一切眾生有平等心，於羅睺羅、提婆達多等無有異者，脚血應止。即時血止，瘡亦平復。
又四分律：佛言：乃往過去世時，有王名曰慧燈，乃使閻浮提人若男若女能言之者，皆行十善。王初生時，有八萬四千藏，自然而出。於四交道隨所求索者，一切施與。時天帝釋便作是念：此王慧燈，隨其所索，一切施與。將恐來世奪我坐處。我今寧可往試，為以無上道故施，為以退轉耶？即化作男子，自相謂言：王慧燈教我等行十惡殺生乃至邪見。時諸大臣皆往白王。王答言：不！我先有是語，令閻浮提人能行之類，皆行十善，不殺生乃至不邪見，我當為王。是故無是語。汝等今可嚴駕象乘，我欲自行教化國人。天象既至，王即便乘。王言：可示我彼人，言我教國人行十惡者。彼即示王。王問言：慧燈教汝行十惡耶？答言：實爾。王復問言：可有方便行十善不？答言：有。問言：何者是耶？彼答言：若得成就菩薩，生食其肉，飲其血，乃得行十善。時王慧燈作如是念：我於無始世已來，經歷眾苦，輪轉五道，或受截手、截脚耳鼻、出眼、截頭，竟何所益。即取利刀自割股肉，以器盛血，授與彼人。而告之曰：善男子，汝可食飲此肉血，奉行十善。時彼男子不堪王慧燈威德，即沒不現。忽有天帝而在前立，問王言：王今布施為一天下、二三四天下耶？為日月天帝釋、魔王、梵王耶？王答言：我布施不為天下乃至魔梵等。我作意欲求無上正真一切智，度未度者，解未解者，未得涅槃者令得涅槃，度生老病死憂悲苦惱，如是等者。時天帝釋便作是念：我今令王慧燈以此瘡死者，甚非所以。當以天甘露灌其身上。即便灌之，瘡即平復如故。佛告瓶沙王言：爾時利益眾生王者，豈異人乎？即今父王白淨是也。時王第一夫人者，今母摩耶是。時王慧燈者，即我身是。我於前世教化閻浮提數人皆行十善。以是因緣故，足下千輻相輪，輪郭成就，光明晃曜，照三千大千國土。
又大悲分陀利經云：佛告諸善男子：我於往昔過無量阿僧祇大劫，爾時此土名無塵彌樓厭。彼大劫百歲世人蓮華香如來像法中，我為閻浮提輪王，名曰無勝。我及千子並發菩提，俱共出家。於蓮華香如來法中，具修梵行。唯有六子不欲出家，不發菩提。我數教語：何不出家？六子即報王言：我不能出家。王復問言：汝等何不發菩提心？彼言：若能以一切閻浮提與我等者，當發菩提。我聞甚喜已，令一切閻浮提人住三歸八齋，又勸三乘。分此閻浮提以為六分，持與六子，勸以菩提。我即出家，具修梵行。彼六王子不相和順，興兵交戰，各不自寧，令閻浮提極大飢饉，天不降雨，五穀不成，草木不生。我即思惟：今正是時。應以身施，血肉充足。捨林而去，往詣中國，上障水山上，立大誓願。時阿須羅宮皆悉大動，彌樓傾搖，海水波涌。天及諸神皆悉悲泣。我時即從山上便自投身。以本願故，即成肉山。高一由旬，縱廣正等。人民鳥獸來食血肉。以本願故，晝夜生長，漸漸乃高一千由旬，正等亦爾。四邊皆有人頭，悉具髮眉眼耳鼻舌口齒。彼諸人頭高聲唱言：咄！汝諸眾生，各隨所欲，恣意取之。血肉六根，身得充滿。從意所求三乘之心，乃至有求人天福者。或有食血肉者，或有取眼、取耳、取鼻、取唇、取齒、取舌者。以本願故，尋即還復，不盡不減。乃至十千年中，以身血肉充滿一切閻浮提人，夜叉鳥獸。於十千年中施眼如恒沙，施血猶四大海，施己身肉若千須彌。以舌施人如鐵圍山，以耳施與如中彌樓，以鼻施與猶若大彌樓山，我以齒施如耆闍崛山，我身皮施遍娑呵剎。善男子，觀我於十千年中以一身命，如是無量阿僧祇施以無量阿僧祇眾生，無一念頃而生悔心。即立大願：若我得成阿耨菩提，意如是滿者，如是普捨十方殑伽河沙數五濁佛土中，以身肉充彼眾生河沙大劫。若我是願意不滿者，令我永不見十方諸佛，不成菩提，亦使令我不聞三寶三乘之聲，亦使我常處阿鼻地獄。
又大悲分陀利經云：佛言：我憶無量劫時，此佛剎名日月明。於五濁時，我於此閻浮提為轉輪王，名曰燈明。以善勸化一切眾生。我時出游觀園，見有一人反縛兩臂，極為急切。即問諸臣：此人何罪？諸臣答言：此誑王法，敢是天民！常由輸課，六分輸一，此人違命。即告諸臣：速放斯人。儲糧蘇油，勿苦索之。臣答王言：終無有人能以善心輸王諸物。所可日日給王夫人及諸眷屬厨供所須，皆從民出。自非王力，終不可得。我時愁憂，却自思惟：此之王位，今當付誰？我有五百子，皆勸以菩提。即分此閻浮提為五百分，付與諸子。即捨詣林，求仙梵行。南近大海憂曇波羅林中坐禪，食果草根，用濟身命。漸漸不久，得五神通。爾時閻浮提有五百商人入海採寶，獲眾寶聚。其中商主名曰宿王，小福力故，得如意摩尼。從彼寶洲多取眾寶及與摩尼。始發引時，海水波涌，諸龍惱亂，海神啼泣。中有龍仙，名曰馬藏，實是菩薩。以本願故，生於其中。彼摩訶薩擁護商客，安隱度海，自還所住。隨彼商客有惡羅剎，常逐於後，伺求其便。彼於晝日，放暴風雨，使諸商人迷失徑路，不知所趣，極甚恐怖。發大音聲，啼號悲泣，求諸天神、風雨神等，乃至稱喚父母所愛兒息之聲。爾時我以天耳聞彼音聲，即生慰喻：汝等商人勿得恐怖。我當示導汝等徑路，令汝安隱至閻浮提。我於爾時即以繒帛而自纏手，內著油中，以火然之。發至誠言：我於林中三十六年游四梵處，為益眾生，故食眾果。既化八萬四千諸龍夜叉，令住不退轉。以是善根令我手然，使此商人至閻浮提。如是手然，經於七日七夜，彼諸商人安隱得到。即自立願：如此珍寶，若我得成阿耨菩提，令我得為商主，操如意珠，於此佛土一切十方殑伽河沙數五濁空佛土中，雨於眾寶。一一方中，七反雨於種種眾寶，隨意充足無量阿僧祇眾生，令住三乘。
如菩薩布施，諸貧窮者，皆來歸向。如曠野樹，行人熱時皆往歸趣。菩薩愛樂名勝得解脫。若有人來語菩薩言：有乞者來。菩薩歡喜，即以財物而賞使者。菩薩即以餘物而與乞者，歡喜愛敬。求者言乞，作此語時，懷憐愍心。若有乞者不知菩薩體性樂施，菩薩執手歡喜與言，猶如親友。壞彼不知，使生知想。傍人見之，亦復歡喜。若見乞者，語言：汝來欲須何等？隨意而取。安慰之言：善來賢者，莫生恐怖。我當為汝作依止處。使彼乞者心得清涼。若如是施，名為生人。若不如是，名為死人。若不來者，自往施之。有來求者，尚捨身命，況復財物。若無悲心，不名為施。若有悲心施，即是解脫。雖復大富，名貧窮者。富者雖與，無悲愍心。雖名曰與，不名施主。悲愍心施，是名施主。若求報施，名為施者，商賈之人，亦可名施。若求報施，果報猶尚無量，況有悲心不求報施，果報何可稱計。若求報施，唯可自樂，不能救濟，徒自疲勞。悲心施者，能有救濟，後得果時能大利益。修施者得富，修定者得解脫，修悲者得無上菩提，果中最勝。菩薩思惟：因彼乞者得證菩提，我今因施得無比樂。因中施樂，猶尚如是，況無上菩提。如是乞者，其恩甚重，無以可報。若以財寶，不足報恩，當以無上菩提而施與之。以我福故，願使乞者於將來世，亦如我今成大施主，得無上菩提。不念恩者，無有悲心。若無悲心，無有行施。若不施者，不能濟度眾生生死。若不行施，覆蔽悲心，如以書石，乃知真偽。假使怨家，亦如親友。
如佛說日明菩薩經云：佛言：過去閻浮提有國王名曰智力。常行佛事，深信三寶。時有比丘，名曰至誠意，常持三昧，慈哀眾生。王欲見是比丘，無有厭極。是比丘髀上生大惡瘡，國中醫藥，所不能愈。王愁大悲，即為淚出。時二萬夫人同時悲念。於時王臥夢中，有天人來語王言：若愈是比丘病者，當得生人肉血飲食之，即得愈矣。王寤驚悸不樂，念是比丘病重，乃須彼藥，法所難得。勅問臣下。王第一太子，字曰智止，白王：莫悲，莫愁憂之。血肉最為賤微。還入齋室，持刀割髀，取肉及血，持送與比丘。比丘得服之，瘡即除愈，身得安隱。王聞得愈，大喜悅澤。意存比丘，不念子痛，持是歡喜，各有至心。太子亦自平復。
又雜寶藏經云：昔有王子兄弟二人，被驅出國。到曠路中，糧食都盡。弟即殺婦，分肉與其兄嫂。嫂便食之。兄得此肉，藏棄不敢食之。自割脚肉，夫婦共食。弟婦肉盡，欲得殺嫂。兄言：莫殺。以先藏肉還與弟食。既過曠路，到神仙住處，採取華果以自供食。弟後病亡，唯兄獨在。是時王子見一被刖無手足人，心生慈悲。採取華果，活彼刖人。王子為人，少於欲事。採華果去，其婦在後與刖人通。以有私情，深疾其夫。於一日中，逐夫採華，至河岸邊而語夫言：取樹頭華果。夫語婦言：下有深河，或當墮落。婦言：以索繫腰，我當挽索。小近岸邊，婦挨其夫，墮著河中。以慈善力，隨水漂而去不沒死。於河下流，有國王崩。彼國相師推求國中，誰應為王？遙見水上，有黃雲蓋。相師占已，黃雲蓋下，必有神人。遣人水中而往迎接，立以為王。王之舊婦，擔彼刖人，展轉乞索，到王子國。國人皆稱有一好婦，擔一刖婿，恭承孝順。乃聞於王。王聞是已，即遣人喚，來到殿前。王問婦言：此刖人者，實爾夫不？答言：實是。王時語言：識我不耶？答言：不識。王言：汝識某甲不？諦向王看，然後慚愧。王故慈心，遣人養活。佛言：欲知王者，即我身是。爾如婦者，旃遮婆羅門女帶木杅謗我者是。爾時刖手足者，今提婆達多是。
又菩薩本行經云:佛告王曰：過去世時，此閻浮提有國名不流沙，王名婆檀寧，夫人字跋摩竭提。時世穀貴，人民飢餓，加有疫病。時王亦病。夫人自出祠天，階邊有一家，夫行不在。時婦產兒，又無婢使。產後飢虛，復無有食。便自念言：今死垂至，更無餘計。自欲噉兒，即便取刀，適欲殺兒。心為悲感，舉聲大哭。爾時夫人欲還宮中，聞此婦人悲聲慘切，愴然憐傷，便住聽之。而此婦人適欲舉刀，欲殺其子，便自念言：何忍噉其子肉。作是念已，便復啼哭。夫人便入其舍，就而問之：何以啼哭？欲作何等？婦具答之。夫人聞之，心為悼愍，語言：莫殺其子。我到宮中，當送食來。婦人答言：夫人尊貴，或復稽遲，或能忘之。而我今日，命在呼吸，不逾時節。不如自噉其子，以用濟命。夫人問言：更得餘肉食之可不？答言：課得濟命不問好醜也。於是夫人即便取刀，自割其乳，便自願言：今我以乳持用布施，濟此危厄，不願作輪王、帝釋、魔王、梵王，持此功德，用成無上正真之道。即便持乳與此婦人。適欲舉刀便割一乳，應時三千大千世界為大震動。天帝觀之，見其夫人自割其乳，濟其危厄。時天帝釋無數諸天即時來下，住虛空中，皆為悲泣，住夫人前，而便問言：汝今所施，甚為難及。求何願耶？夫人答言：持此功德，用求無上正真之道，度脫一切眾生苦厄。天帝答言：汝求此願，以何為證？於是夫人即時立誓：我今所施功德審諦成正覺者，我乳尋當平復如故。其乳尋時平復如故。天帝讚言：成佛不久。諸天歡喜，即便現形，歎夫人言：汝今所施，得無悔恨，以為痛耶？答言：我今所施，用求佛道，無悔痛者，令我女身變成男子。立誓已訖，應時變為男子。諸天讚言：成佛不久。是時國中眾病消除，穀米豐賤，人民安樂。却後王崩，即拜為王。人民熾盛，國遂興隆。佛告王言：爾時夫人者，今我身是。不惜身命，今得成佛。大眾歡喜，作禮而去。
如一切智光明仙人慈心不食肉經云：佛住摩伽提國寂滅道場彌迦女村自在天寺精舍。時有迦波利婆羅門子,名曰彌勒。軀體金色，相好具足，威光無量，來至佛所。時有結髮梵志五百人等，遙見彌勒清淨，白佛言：世尊，如此童子光明無量，與佛無異。於何佛所初發道心，受持誰經？為我解說。佛告式乾梵志：汝今諦聽，當為汝說。乃往過去無量無邊阿僧祇劫時，有世界名勝華敷，佛號彌勒，常以慈心，教化一切。彼佛說經，名慈三昧光大悲海雲。若有聞者，即得超越百億萬劫生死之罪，必得成佛。時彼國中有大婆羅門，名一切智光明，聰慧多智，廣博眾經。聞佛出世，說慈三昧經，即便信伏，為佛弟子，發菩提心，而作是言：我今誦持大慈三昧經，願於未來必得成佛，而號彌勒。於是捨家，即入深山，八千歲中，少欲無事，乞食自活。誦持此經，一心除亂。時連雨不止，洪水暴漲。仙人端坐，不得乞食，經歷七日。時彼林中有五百白兔，有一兔王，母子三獸，見於仙人七日不食，而作是言：今此仙人為佛道故，不食多日，命不云遠。法幢將崩，法海將竭。我今當為無上大法，令得久住，不惜身命。即告諸兔：一切諸行，皆悉無常。眾生愛身，空生空死，未曾為法。我今欲為一切眾生，作大橋梁，令法久住，供養法師。爾時兔王告諸兔言：我今一身欲供養法師，汝等宜當各各隨喜。時諸山樹神等即積香薪，以火然之。兔王母子圍繞仙人，足滿七匝，白言：大師，我今為法供養。尊者仙人告言：汝是畜生，雖有慈心，何緣能辦。兔白仙人：我自以身供養仁者，為法久住，令諸眾生得饒益故。作此語已，即語其子：汝可隨意求覓水草，繫心思惟，正念三寶。爾時兔子聞母所說，跪白母言：如尊所說，無上大法欲供養者，我亦願樂。作此語已，自投火中，母隨後入。當於菩薩捨身之時，天地大動，乃至色界及以諸天皆雨天華，持用供養。肉熟之後，時山樹神白仙人言：兔王母子為供養故，投身火中。今肉已熟，汝可食之。時彼仙人聞樹神語，悲不能言，以所誦經書，置樹葉上，又說偈曰：
寧當然身破眼目，不忍行殺食眾生。
諸佛所說慈悲經，彼經中說行慈者，
寧破骨髓出頭腦，不忍噉肉食眾生。
如佛所說食肉者，此人行慈不滿足，
迷沒生死不成佛。
時彼仙人說此偈已，因發誓心：願我世世不起殺想，常不噉肉。入白光明慈三昧，乃至成佛，制斷肉戒。作此語已，自投火坑，與兔并命。是時天地六種震動。天神力故，樹放光明，金色晃曜照千國土。時彼國人見此光者，皆發無上正真道心。佛告式乾：汝今當知，爾時白兔王者，今我身是。時兔兒者，今羅睺羅是。時誦經仙人者，今此眾中婆羅門子彌勒菩薩是。時五百群兔者，今摩訶迦葉等五百比丘是。時二百五十山樹神者，今舍利弗、目揵連等二百五十比丘是。時千國王跋陀婆羅等者，今千菩薩是。從我出世乃至樓至，於其中間受法弟子得道者是。佛告式乾：菩薩求法，勤苦歷劫，不惜身命，投於火坑，以身供養，便得超越九百萬億劫生死之罪。時式乾等五百梵志求佛出家，成阿羅漢。時彼仙人投火坑已，生於梵世，乃至成佛。其食肉者，犯於重禁。後身生處，常飲熱銅。
又大集經云：佛言：善男子，過去世有一師子王，住深山窟，常作是念：我是一切獸中之王，力能視護一切諸獸。時彼山中有二獼猴，共生二子。時二獼猴向師子王作如是言：王若能護一切獸者，我今二子以相委付。我欲餘行，求覓飲食。時師子王即便許可。時彼獼猴留其二子，付彼獸王，即捨而行。是時山中有一鷲王，名曰利見。師子王眠，即便搏取獼猴二子，處嶮而住。時王寤已，即向鷲王而說偈言：
我今啟請大鷲王，唯願至心受我說。
幸見為故放捨之，莫令失信生慚恥。
鷲王說偈報師子王曰：
我能飛行游虛空，已過汝界心無畏。
若必欲護是二子，為我故應捨是身。
時師子王言：
我今為護是二子，捨身不惜如枯草。
若我護身而妄語，云何得稱如說行。
師子王說是偈已，即至高處欲捨其身。爾時鷲王復說偈言：
若為他故捨身命，是人即受無上樂。
我今施汝獼猴子，願大法王莫自害。
善男子，師子王者，即我身是。雄獼猴者，即迦葉是。雌獼猴者，善護比丘尼是。二獼猴子者，即今阿難、羅睺羅是。時鷲王者，即舍利弗是。是故為護依止者，不惜身命。
如正法念經云：孔雀菩薩為諸天說：若有悲心，是人則去涅槃不遠，名大莊嚴。於五道眾生，若起悲心，能破煩惱。云何地獄眾生而起悲心？此諸眾生於自業所誑，由此怨家之所造作，得不可喻種種苦。大地獄等一百三十六處眾生墮中，地裂擘坼，斷截燒煮，無救無歸，東西馳走，求哀自免，不可得脫。而起悲心，則得增長無量梵福。若人利益眾生，觀諸餓鬼種種飢渴，自燒其身，如燒叢林。四面馳走，互相踢突。焰火焚燒，遍體熾然。以求救護，無能救者。此諸眾生何時當離種種苦惱？是名觀鬼而起悲心，則生梵天。若人觀於畜生而起悲心：其中無量苦惱，互相殺害，空行水陸，死法無量。互相殘害，互相食噉。此諸眾生何時當脫？是名觀畜生苦而起悲心。若有能生如是之念，則生梵天。若人觀於六欲諸天而起悲心：於六欲天，受天之樂，不可譬喻。種種山谷、山峯、園林，而受快樂。既受樂已，業盡還退，生在苦處，受大苦惱。墮於地獄、餓鬼、畜生，東西馳走，繞亂無知，受大苦惱。是名觀天而起悲心，則生梵天。若人觀於人中而起悲心：以種種業生於人中，受苦樂果。種種心性，種種信解。或有貧窮，依恃他人，以自存活。如是觀於五道眾生，生五種苦已，而興悲心。如是之人，得勝安隱，則得涅槃。
又雜阿含經云：爾時世尊以爪上土，告諸比丘：於意云何？我爪上土多，為大地土多？比丘白佛：世尊，爪上土甚少少耳，其大地土無量無數，不可為比。佛告諸比丘：如是眾生，能數數下至一彈指頃，於一切眾生修習慈心，有如甲上土耳。其諸眾生不能數數下至如一彈指頃，於一切眾生修習慈心者，如大地土。是故諸比丘常當數數於一切眾生修習慈心。
又修行道地經偈云：
當發行慈心，念怨如善友。
展轉在生死，悉曾為親族。
譬如樹生華，轉成果無異。
父母妻子友，宗親亦如是。
其行慈心者，等意無憎愛。
不問於遠近，乃應為大慈，
等心行大哀。及至三界人，
行慈如是者，其德逾梵天。
刀刃不能害，縣官及火怨，
邪思諸羅剎，蛇蚖電霹靂，
師子并象虎，及餘諸害利，
一切不敢近，無能中傷者。
又善見律云；若住處有虎狼師子，下極蟻子，不得住。若蟻有窟，蟻子游行覓食，驅逐別處，得住。
又雜阿含經云：爾時世尊告諸比丘：過去世時，天阿修羅對陣鬪戰。阿脩羅勝，諸天不如。時天帝釋軍壞退散，極生恐怖。乘車北馳，還歸天宮。須彌山下，道徑叢林，林下有金翅鳥巢，多有金翅鳥子。爾時帝釋恐車馬過，踐殺鳥子，告御者言：可迴車還，勿殺鳥子。御者白王：阿脩羅軍，後來逐人。若迴還者，為彼所困。帝釋告言：寧當迴還，為阿脩羅殺，不以軍眾蹈殺眾生於道。御者轉車南向。阿脩羅軍遙見帝釋轉乘而還，謂為戰策，即還退走。眾大恐怖，壞陣流散，歸阿脩羅宮。佛告諸比丘：彼天帝釋於三十三天為自在王，以慈力故，威力摧伏阿脩羅軍。亦當讚歎慈心功德。
又大悲經云：佛告阿難：若復有人心住慈善，當得十一種功德利益。何者為十一種？一、睡眠得安隱，寤則心歡喜。二、不見惡夢。三、人非人愛。四、諸天擁護。五、毒不能害。六、刀箭不傷。七、火所不燒。八、水所不溺。九、常得好衣、餚饍飲食、床座臥具、病瘦湯藥。十、得上人法。十一、身壞命終，得生梵天。
又增一阿含經云：爾時世尊告諸比丘：有六凡常之力。云何為六？小兒以啼為力，女人以瞋為力，比丘以忍為力，國王以傲慢為力，羅漢以精進為力，諸佛以大悲為力。是故比丘當念大慈悲力。
頌曰：
能仁矜幻苦，聖意愍重昏。
哀愚開攝受，訓誘方便門。
法身遍法界，據化指祇園。
俱銷五道縛，共解四魔怨。
三脩祛愛馬，六念靜心猿。
禪池澄定水，覺意動聲諠。
慧風吹法鼓，振我無明根。
常須近善友，開我未曾言。
隋慧日道場釋慧越，嶺南人。住羅浮山。性多汎愛，慈救蒼生。栖頓幽阻，虎豹無擾。曾有群獸來前，因為說法。虎遂以頭枕膝，越便捋其鬚面，情無所畏。眾咸覩之。化行五嶺，聲流楚。開皇末年，召入慧日。來歸楊州，路中感疾而卒。停屍柩上，有若生焉。夜見焰光從足而出，入于頂上，還從頂出而從足入，竟夕不斷。道俗殊歎，未曾有也。
唐益州福感寺釋道積，蜀人。誦涅槃經一部，生常恒業。凡欲宣述，必先洗滌身穢，被服淨衣，然後升座。立性沈審，慈仁總務。諸有癩疾膿血穢氣者，積皆召集，為補澣衣服，治療同食，而不惡之。時人怪問，答云：境無染淨，淨穢由心。心既不起，愛憎何生？以貞觀初年五月終于本寺，春秋七十。時屬炎欝，屍不臭壞。經停百日，跏坐如初。道俗嗟異，乃就身加漆，興敬巴蜀。
唐新羅國大僧統釋慈藏，俗姓金氏，新羅國人。年過小學，神叡澄簡，厭世高榮，情欣方外。獨靜行禪，不避虎兕。持戒不群，慈救為先。深隱山居，來往絕糧，便感異鳥，各銜諸果，就手送與。鳥於藏手同共食之。時至必爾，初無乖候。行感玄徵，罕有繼者。而常懷慼慼，慈哀含識，作何方便令免生死？遂於眠寐，見二丈夫曰：卿在幽隱，欲為何利？藏曰：唯為利生。乃授藏五戒訖。曰：可將此五戒利益眾生。又告藏曰：吾從忉利天來，故授汝戒。因騰空滅。於是出山，國中士女，受戒無窮。至貞觀十二年來至唐國。既至京城，慈利群生，從受戒者日有千計，或盲者見道，病者得愈。又樂靜夏坐，奏勅雲際寺安居三夏。見大鬼神，其數無量，帶甲持仗，云將此金輿，迎取慈藏。復見大神與之共鬪，拒不許迎。藏聞臭氣塞谷蓬勃，即就繩床通告訣別。其一弟子又被鬼打，幾死乃蘇。藏即捨衣鉢，行僧得施。又聞香氣，遍滿身心。神語藏曰：今者不死，八十餘矣。至十七年，還歸本國，具行佛教，一同大國。王請於皇龍寺講菩薩戒本。七日七夜，天降甘露，雲霧電靄，覆所講堂。四部驚嗟，美聲彌遠。因遘微疾，卒於永徽年中。。
唐范陽盧元禮，貞觀末為泗州漣水縣尉。曾因重病悶絕，經一日而蘇。云：有人引至府舍，見一官人過，無侍衛。元禮遂至此官人座上，據床而坐。官人目侍者，令一手提頭，一手捉脚，擲元禮於階下。良久乃起行，至一別院，更進向南，入一大堂中。見竈數十百口，其竈上有氣，矗然如雲霧直上，沸聲喧雜，有同數千萬人。元禮仰視，見似籠盛人，懸之此氣之上，云是蒸罪人處。元禮遂發願大語云：願代一切眾生受罪。遂解衣赤體，自投於釜中。因即昏然，不覺有痛。須臾有一沙門挽元禮出，云：知汝至心。乃送其歸，忽如睡覺。遂斷酒肉，安經三四歲，後卒於洛。
唐奘法師行傳云：婆羅痆斯國內有列士池，池西有三獸塔，是如來修菩薩行時燒身之處。昔劫初時，於此林野。有狐、兔、猿，異類相悅。時天帝釋欲驗修菩薩行者，降靈應化為一老夫，謂三獸曰：二三子善安隱乎？無驚懼耶？曰：涉豐草，游茂林，異類同歡，既安且樂。老夫曰：聞二三子情厚意密，忘其老弊，故此遠尋。今正飢乏，何以饋食？曰：幸少留此，我躬馳訪。於是同心求覓。狐沿水濱，銜一鮮鯉。猿於林樹採菓，俱來至止。唯兔空還。老夫謂曰：以吾觀之，爾曹未和。猿狐同志，各能役心。唯兔空返，獨無相饋。以此而言，誠可知也。兔聞譏議，謂猿狐曰：多聚樵薪，方有所作。猿狐競馳，銜草曳木。既已蘊崇，猛焰將熾。兔曰：仁者，我身卑劣，所求難遂。敢以微躬，充此一飡。辭畢入火，尋即致死。是時老夫復帝釋身，餘燼收骸，傷歎良久。謂狐猿曰：一何至此！吾感其心，不泯其迹，寄之月輪，傳乎後世。故彼咸言：月中之兔，自斯而有。後人於此建塔也。
蓋閒元元雜類，莫不貪生；蠢蠢迷徒，咸知畏死。所以失林窮虎，乃委命於廬中；鎩翮驚禽，遂投身於案側。至如楊生養雀，寧有意於玉環；孔氏放龜，本無情於金印。而冥期弗爽，雅報斯臻。故知因果業行，皎然如日。且大悲之化，救苦為端；弘誓之心，濟生為本。但五部名族，皆以列鼎相誇；三市逸仁，莫不鼓刀成務。群生何罪，枉見刑殘；含識無愆，橫逢爼醢。致使怨魂不斷，苦報相酬。今勸仁者，同修慈行。所有危怖，並存放捨。縱彼飛沈，隨其飲啄。當使紫鱗頳尾，並相望於江湖；錦臆翠毛，等逍遙於雲漢。或聽三歸而寤道，何異瞽龍；聞四諦而生天，更同鸚鳥。共立長壽之基，同招常命之果也。
如梵網經云：若佛子以慈心故，令放生業。一切男子是我父，一切女人是我母，我生生無不從之受生。故六道眾生，皆是我父母。而殺而食者，即殺我父母，亦殺我故身。一切地水是我先身，一切火風是我本體。故常行放生，生生受生。若見世人殺畜生時，應方便救護，解其苦難。常教化講說菩薩戒，救度眾生。若父母兄弟死亡之日，請法師講菩薩戒經律追福，資其亡者，得見諸佛，生人天上。若不爾者，犯輕垢罪。
又僧祇律云：一切道俗七眾等，並須漉水飲用。若漉得水已，使能見掌中細文者，審悉看之。看時如大象載竹車迴頃，知無，應用。使可信者教漉，不可信者自漉。得蟲，還送本取水來處安之。若來處遠近有池井，七日不消者，以蟲著中。若知水有蟲，不得持器繩借人。若池江水有蟲，得唱云：此水有蟲。若問者，答云：長者自看。若知友同師者，語言：此中有蟲，當漉水用。
又十誦律：有二比丘未曾見佛，從北遠道共往舍衛，奉見世尊。道中渴乏，值有蟲水。破戒者言：可共飲之。持戒者言：水中有蟲，何可得飲？破戒者言：我若不飲，必當渴死，不得見佛。便飲而去。持戒者慎護戒故，不飲，遂渴乏死。即生三十三天，身得具足，先到佛所，頭面禮足。佛為說法，得法眼淨。受三歸畢，還歸天上。時飲水者後到佛所。佛為四眾說法，即披衣示金色身：汝癡人欲看我肉身何為？不如持戒者，先見我法身、智慧之身。佛言：從今已去，比丘若行二十里外，無漉水囊，犯罪。若自無，同意伴有者，聽去。又有征行軍人，有比丘尼教化行人，人皆弓頭安漉囊，持用濾水。官人聞奏國王。王聞瞋之，皆欲殺却：汝小蟲尚畏不殺，況見賊肯害之。行人向王分疏云：小蟲若於國有害，臣皆殺却。既無有怨，何故不聽濾飲。王聞放之。由行人慈善根力，及賊皆來投化。
又正法念經云：經宿之水，若不細觀，恐生細蟲。若不漉治，不飲不用，是名細持不殺戒。
又智度論云：過去世時，人民多病黃白痿瘁。菩薩爾時身為赤魚，自以為其肉施諸病人，以救其疾。又昔菩薩作一飛鳥身，在林中住。見有一人入於深水，非人行處，為水神所羂，著不可解。若能至香山取一藥草，著其羂上，繩即爛壞，人得脫去。菩薩宿世作如是等無量本生，多有所濟。名本生經。
又十誦律云：佛言：過去世時，近雪山下，有鹿王，名曰威德，作五百鹿王。時有獵師安穀施羂。鹿王前行，右脚墮毛羂中。鹿王心念：若我現相，則諸鹿不敢食穀，須噉穀盡，爾乃現脚相。時諸鹿皆去，唯一女鹿住，便說偈言：
大王當知，是羅師來，願勤方便，
出是羂去。
爾時鹿王以偈答言：
我勤方便，力勢已盡，毛羂轉急，
不能得出。
女鹿見獵師到已，向說偈言：
汝以利刀，先殺我身，然後願放，
鹿王令去。
獵師聞之，生憐愍心，以偈答言：
我終不殺汝，亦不殺鹿王，
放汝及鹿王，隨意之所去。
獵師即時解放鹿王。佛言：昔鹿王者，今我身是。五百鹿者，五百比丘是。時有雁王，獵者得之。有同伴雁，欲代捨命，還說偈相報。獵師見愍，二雁並放。後求寶報恩。大意同前。又智度論云：王聞鹿言，即從坐起而說偈言：
我實是畜獸，名曰人頭鹿。
汝雖是鹿身，名為鹿頭人。
以理而言之，非以形為人。
若能有慈悲，雖獸實是人。
我從今日始，不食一切肉。
我以無畏施，且可安汝意。
又善見律云：目連為阿育王演本生經云：大王，往昔有一鷓鴣鳥，為人籠繫，在地愁怖，便大鳴喚。同類雲集，為人所殺。鷓鴣問道人云：我有罪不？道人答云：汝鳴聲時有殺心不？鷓鴣鳥言：我鳴命伴來，無殺心也。道人即答：若無殺心，汝無罪心也。而說偈言：
不同業而觸，不同心而起，
善人攝心住，罪不橫加汝。
又僧祇律云：佛告諸比丘：過去世時香山中有仙人住處。去山不遠，有一池水。時水中有一鼈，出池水食。食已向日，張口而眠。時香山中有諸獼猴，入池飲水已，上岸，見此鼈張口而眠。時獼猴便作婬法，即以身生內鼈口中。鼈覺合口，藏六甲裹。如所說偈言：
愚癡人執相，猶如鼈所齧。
失守摩羅捉，非斧則不離。
時鼈急捉獼猴，却行欲入水。獼猴急怖，便作是念：若我入水，必死無疑。然苦痛力弱，任鼈迴轉，流離牽曳。遇值嶮處，鼈時仰臥。是時獼猴兩手抱鼈，作是念言：誰當為我脫此苦難。獼猴曾知仙人住處，彼當救我。便抱此鼈，向彼處去。仙人遙見，便作是念：咄哉異事！念是獼猴為作何等，欲戲弄耶？獼猴故言：婆羅門是何等寶物，滿鉢持來，得何等信而來向我？爾時獼猴即說偈言：
我愚癡獼猴，無辜觸惱他。
救厄者賢士，命急在不久。
今日婆羅門，若不救我者，
須臾斷身生，困厄還山林。
爾時仙人以偈答言：
我令汝得脫，還於山林中。
恐汝獼猴法，故態還復生。
爾時彼仙人，為說往昔事。
鼈汝宿命時，曾號字迦葉。
獼猴過去世，號字憍陳如，
已作婬欲行。今可斷因緣，
迦葉放憍陳，令還山林去。
鼈聞是語，便放猴去。
頌曰：
普親皆眷屬，隔世即相欺。
但求現在樂，不知來苦資。
牽我入三塗，楚痛受萬危。
自非慈放捨，何得命延時。
唐魏郡馬嘉運，以貞觀六年正月居家，日晚出大門，忽見兩人各捉馬一匹，先在門外樹下立。嘉運問：是何人？答云：東海公使迎馬生耳。嘉運素有學識，知名州里。每臺使及四方貴客，多請見之。及見聞名，弗復怪也。謂使者曰：吾無馬。使者曰：進馬，以此迎馬生。嘉運即於樹下上馬而去。其身倒臥於樹下也。俄至一官曹，將入大門，有男女數十人門外，如訟者。有一婦人，先與運相識，是同郡張公瑾妾，姓元氏。手執一紙文書，迎謂嘉運曰：馬生尚相識不？昔張總管交游，每數相見。總管無狀，非理殺我。我訴天曹，於今三年。為王天主救護公瑾，故常見抑，今乃得申。官已追之，不久將至。疑我獨見枉害，馬生那亦來耶？嘉運先知元氏被殺。及見，方自知死。使者引入門，門者曰：公眠未可謁，宜可就霍司刑處坐。嘉運見司刑，乃益州行臺郎中霍璋也。見嘉運，延坐曰：此府記室官闕。東海公聞君才學，欲屈為此官耳。嘉運曰：貧守妻子，不願為官，得免幸甚。璋曰：若不能作，自陳無學。吾當有相識，可舉令作。俄有人來云：公眠已起。引嘉運入，見一人在廳事坐，肥短黑色。呼嘉運前，謂曰：聞君才學，欲屈為記室耳，能為之乎？嘉運拜謝曰：幸甚。但鄙夫田野，頗以經業教授後生，不足以當記室之任耳。公曰：識霍璋不？答曰：識之。因使召璋，問以嘉運才術。璋曰：平生知其經學，不見作文章。公曰:誰有文章者？嘉運曰：有陳子良者，解文章。公曰：放馬生歸。即命追于子良。嘉運辭去，璋與之別：倩君語我家狗，吾臨終語汝，賣我所乘作浮圖。汝那賣馬自費。速如我教，造浮圖。所云我家狗者，謂其長子。嘉運因問：向見張公瑾妾，所言天主者為誰？璋曰：公瑾鄉人王五戒者，死為天主，常救公瑾，故得至今。今似不免矣。言畢而別。遣使者送嘉運至一小澁道，指令由此路歸。嘉運具言之。其年七月綿州人姓陳，名子良，暴死經宿而蘇。自言：見東海公，欲用為記室。辭不識文字。別有吳人陳子良卒，公瑾亦亡。但二人亡後，嘉運嘗與人同行於路，忽若見官府者。嘉運色憂怖，唯趨走。頃之乃定。同侶問之，答曰：而見東海公使人云：欲往益州追人。仍說陳子良極訴君。霍司刑為君被誚讓，君幾不免。賴君贖生之福，故得免也。初嘉運在蜀之日，將抉池取魚。嘉運時為人講書，得絹數十匹，因買池魚贖生，謂此也。至貞觀中，車駕在九城宮聞之，使中書侍郎岑文本就問其事。文本錄以奏云爾。嘉運後為國子博士，卒官。
夫慈悲弘力之施，祈福紓患之請，誠至可感，列聖同然。而觀世大士獨見裒聞。是以投火有必糜之軀，海漂無或生之命。但瞬息之頃，言念歸向，則洪海可竭，烈火飛涼。或臨刀項上，白刃不傷；或墜墮深坑，全身無損；或枷禁桎梏，散誕形軀。如是得力，備鑒難盡。若懇誠克己，必感靈徵；若浮漫惰情，艱危叵救也。
如僧伽羅剎經云：時有菩薩在山，慈心端坐，思惟不動。鳥孵頂上。後覺鳥在頂，懼卵墜落，身不移搖，檢坐而行，彼處不動。及鳥生翅，但未能飛，終不捨去。
又彌勒所問本願經云：佛言阿難：我本求道時，勤苦無數。過去世時，有王太子，號曰寶華，端正姝好。從園觀出，道見一人，身患病癩。見問病人：以何等藥療卿病？病者答曰：得王身髓血等，以塗我身，其病乃愈。太子聞已，即自破身骨髓血等，以與病者。至心施與，意無悔恨。其王太子者，即我身是。四大海水尚可斗量，我身骨髓血等不可稱數，求正覺故。
又大集經云：爾時曠野菩薩現為鬼身，散脂菩薩現為鹿身，慧炬菩薩現獼猴身，離愛菩薩現羖羊身，盡漏菩薩現鵝王身。如是五百諸菩薩等，各各現受種種諸身。其身悉出大香光明。一一菩薩手執燈明，為供養十方諸佛。從七佛已來，與如是佛同為眷屬，受持五戒，發菩提心。為欲調伏一切眾生令發菩提，故受此身。
又雜寶藏經云：昔者有一羅漢道人，畜一沙彌。知此沙彌却後七日必當命終，與假歸家。至七日頭，勅使還來。沙彌辭師，即便歸去。於其道中，見眾蟻子隨水漂流，命將欲絕。生慈悲心，自脫袈裟，盛土堰水，而取蟻子置高燥處，遂悉得活。至七日頭，還歸師所。師甚怪之，尋即入定，以天眼觀，知其更無餘福得爾。以救蟻子因緣之故，七日不死，得延命長。
如金光明經云：爾時流水長者子，於天自在光王國內，治一切眾生患，令得平復。時長者子有妻，名曰水空龍藏，而生二子：一名水空，二名水藏。時長者子將是二子次第游行，到一大空澤中。見諸禽獸，多食血肉，一向馳奔。長者念言：是諸禽獸，何因緣故，一向馳走？時長者子遂便隨逐。見有一池，其水枯涸，於其池中多有諸魚。長者見魚，生大悲心。時有樹神示現半身，作如是言：善哉男子，此魚可愍，汝可與水。是故號汝名為流水。長者問神：此魚頭數為有幾所？樹神答言：其數具足足滿十千。爾時流水聞是數已，倍生悲心。時此空池為日所曝，是十千魚將入死門。是時長者四方求水，了不能得。見有大樹，尋取枝葉，還到池上，與作蔭涼。作蔭涼已，復更疾走。遠至餘處，見一大河，名曰水生。有諸惡人，為捕此魚，決棄其水，不令下過。然其決處，懸嶮難補。時長者子速至王所，說其因緣：唯願大王借二十大象，令得負水，濟彼魚命。爾時大王，即勅大臣，速疾供給。自至厩中，隨意選取。是時流水及其二子，將二十大象，從治城人，借索皮囊，至彼上流決處盛水。象負馳疾，至空澤池，寫置池中，水遂瀰滿。時長者子於池四邊，仿佯而行。是魚亦隨循岸而行。時長者子復作是念：是魚何緣隨我而行？必為飢火所惱，從我求食。爾時流水告子：至家啟其祖父，家中可食之物悉載象上，急速來還。爾時二子如父教勅，至家啟祖，說如上事。爾時二子收食載象，還至父所。長者心喜，從子取食，散著池中。與魚食已，令其飽滿。復思經中，若有眾生臨命終時，得聞寶勝如來名號，即生天上。即便入水，作如是言：南無過去寶勝如來十號名字。復為是魚解說如是甚深妙法十二因緣。爾時流水及子還家，復於後時賓客醉臥。爾時其地卒大震動。時十千魚同日命終，即生忉利天。既生天已，思念報恩。爾時十千天子從忉利天下，至長者家。時長者子在樓上睡，是十千天子以十千真珠天妙瓔珞置其頭邊，復以十千置其足邊，復以十千置右脇邊，復以十千置左脇邊，雨曼陀羅華、摩訶曼陀羅華積至于膝。種種天樂出妙音聲。閻浮提中有睡眠者，皆悉覺寤。流水長者亦從睡寤。是十千天子於空游行，於王國內皆雨天華。復至池澤，復雨天華。便從此沒，還忉利宮。
如大悲經云：佛告阿難：過去之世，有大商主，為採寶故，將諸商人，入於大海。彼所乘船，眾寶悉滿。至海中間，其船卒壞。時彼商人，心懷怖畏，極生憂惱。其中或有得船板者，或有浮者，有命終者。我於爾時作彼商主，在大海中，用以浮囊，安隱而度。時有五人呼商主言：大士商主，唯願惠施我等無畏。說是語已：爾時商主即告之言：諸丈夫勿生怖畏，我令汝等從此大海安隱得度。阿難，彼時商主身帶利劍而作是念：大海之法，不居死屍。如其我今自捨身命，此諸商人必能得度大海之難。作是念已，即喚商人置己身上，令善捉持。彼諸商人有騎背者，有抱肩者，有捉髀者。爾時商主為欲施彼無怖畏故，大悲熏心，起大勇猛，即以利劍斷己命根，速取命終。時大海漂其死屍，置之岸上。時五商人便得度海，安隱受樂，平吉無難，還閻浮提。阿難，彼時商主，豈異人乎？我身是也。五商人者，今五比丘是也。是五比丘，昔於大海而得度脫，今復於此生死大海而得度脫，安置無畏涅槃彼岸。
如大智度論云：乃往過去無量阿僧祇劫，有大林樹，多諸禽獸。野火來燒，三邊俱起。唯有一邊而隔一水。眾獸窮逼，逃命無地。佛言：我於爾時為大身多力鹿，以前脚跨一岸，以後脚跨一岸。令眾獸蹈背上而度。皮肉盡壞，以慈悲力，忍之至死。最後一兔來，氣力已竭，自強努力，忍令得過。過已脊折，墮水而死。如是久有，非但今也。前得度者，今諸弟子是。最後一兔，須跋陀是。佛世世樂行精進，今猶不息。
又賢愚經云：佛過去久遠世時，時世飢儉。如來因地，慈救眾生，作大魚身，長五百由旬。國人須其肉者，無問人畜，皆來取噉。取已還生，經於十二年，施其肉血。
又受生經云：昔者菩薩曾為鼈王，生長大海，化諸同類。子民群眾，皆修仁德。王自奉行慈悲救護，愍於眾生，如母愛子。其海深長，邊際難限，而悉周至，靡不更歷。於時鼈王出於海外，在邊臥息，積有日月。其背堅燥，猶如陸地。賈人遠來，因止其上，破薪然火，炊煮飯食，繫其牛馬車乘載石，皆著其上。鼈王欲趣入水，畏墮不仁。適欲強忍，痛不可勝。便設權計，入淺水處，除滅火毒，不危眾賈。眾賈恐怖，謂潮卒漲，悲哀呼嗟，歸命諸天，唯見救濟？鼈王心益愍之，因報賈人曰：慎莫恐悑。吾被火焚，故捨入水，欲令痛息。今當相安，終不相危。眾賈聞之，知有活望，俱時發聲言：南無佛。鼈興大慈，還負眾賈。移在岸邊，眾人得脫，靡不歡喜。遙稱鼈王而歎其德尊。為橋梁，多所度行，為大舟航，超越三界。設得佛道，當復救脫生死之厄。鼈王報曰：善哉，善哉！當如來言。各自別去。佛言：時鼈王者，我身是也。五百賈人者，今五百弟子舍利弗等是。
又正法念經云：若有眾生見犯法者，應受死苦，以財贖命，令其得脫，不求恩報。命終生常歡喜天，從天退還，得受人身，不遭王難。若有眾生持戒，見大火起，焚燒眾生。以水滅火，救諸眾生。命終生行道天，受種種樂。
又如度狗子經說：昔有一國，穀米踊貴，人民飢餓。時有沙門入城分衛，周遍門室，無所一獲。次至長者大豪貴門，得麁惡飯。適欲出城門中，逢一射獵屠兒，抱一狗子，持歸欲殺。見沙門歡喜，前為作禮。沙門呪願：老壽長生。沙門知有狗子，疑欲殺之。故問其人：今何所齎？答曰：空行無所獲持。沙門又問：吾已見之，何為藏匿？殺生之罪，甚為不善。願持我食，貿此狗子。令命得濟，卿福無量。其人答曰：不能相與。我故行求，家門共食。卿此小飯，何所足乎！沙門殷勤曉喻請之。其人觝突，不肯隨言。沙門又言：設不肯者，可以示我。其人即出以示沙門。沙門舉飯以飼狗子，以手摩抆，祝願淚出：卿罪所致，得是犬身，不得自在。見殺食噉，使汝世世罪滅福生，離狗子身，得生為人，所在遇法，三寶自然。狗子得食，善心生焉，踊躍歡喜，知自歸依。人將還家，屠殺共食。狗子命過，即生豪貴大長者家。適生墮地，便有慈心。時彼沙門分衛，次到長者門裏分衛。時長者子見彼沙門，憶識本緣，便前稽首，禮沙門足，請前供養，百味飲食。前白父母言：今我欲逐此大和尚，奉受經戒，為作弟子。父母愛重，不肯聽之：我今一門，有汝一子，當以續後家門之主。何因便欲棄家而去？小兒啼泣，不肯飲食：不欲聽我，便自就死。父母見然，便聽令去。隨師學道，除去鬚髮，被三法衣，諷誦佛經，深解其義。便得三昧，立不退轉。開化一切，發大道意。佛世難值，經道難聞，能與相值，無不蒙度。畜生尚有得道，豈況於人，寧不獲果，縱復缺犯，還生慚愧，白淨已來，黑垢自滅。
又雜阿含經云：爾時世尊告諸比丘：過去世時有一鳥，名曰羅婆，為鷹所捉，飛騰虛空，於空鳴喚。言：我不自覺，忽遭此難。我坐捨離父母境界而游他處，故遭此難。如何今日為他所囚，不得自在。鷹語羅婆：汝當何處自有境界而得自在？羅婆答言：我於田耕壠中自有境界，足免諸難，是為我家父母境界。鷹於羅婆起憍慢言：放汝令去，還耕壠中，能得脫不？於是羅婆得脫鷹爪，還到耕壠大塊之下，安住止處。然復於塊上欲與鷹鬪。鷹則大怒：彼是小鳥，敢與我鬪。瞋恚極盛，峻飛直搏。於是羅婆入於塊下，鷹鳥飛勢，臆衝堅塊，碎身即死。時羅婆鳥，深伏塊下，仰說偈言;鷹鳥用力來，羅婆依自塊。
乘瞋猛盛力，致禍碎其身。
我具足通達，依於自境界。
伏怨心隨喜，自觀欣其力。
設汝有兇愚，百千龍象力。
不如我智慧，十六分之一。
觀我智勝殊，摧滅於蒼鷹。
頌曰：
含識皆畏死，有命懼嶮危。
如魚困池涸，難逢流水湄。
親疏皆父母，何得輒相欺？
慈悲救厄苦，福報自然隨。
秦沙門釋道冏，鄉里氏族已載前記。姚秦弘始十八年，師道懿遣至河南霍山採鍾乳。與同學道朗等四人共行，持炬探究，入且三里，遇一深流，橫木而過。冏最先濟，後輩墜木而死。時火又滅，冥然昏闇。冏生念已盡，慟哭而已。猶故一心呼觀世音，誓願：若蒙出路，供百人會，表報威神。經一宿而見小光烱然，狀若熒火。倏忽之間，穴中盡明。於是見路，得出巖下。由此信寤彌深，屢覩靈異。元嘉十九年，臨川康王作鎮廣陵，請冏供養。其年九月，於西齋中作十日觀世音齋。已得九日，夜四更盡，眾僧皆眠。冏起禮拜，還欲坐禪。忽見四壁有無數沙門，悉半身出。見一佛蠡髻，分明了了。有一長人著平上幘，箋布袴褶，毛把長刀，貌極雄異。捻香授道冏，道冏時不肯受。壁中沙門語云：冏公可為受香，以覆護主人。俄而霍然，無所復見。當爾之時，都不見眾會諸僧，唯覩所置釋迦文行像而已。
晉呂竦，字茂高，袞州人也。寓居始豐，其縣南溪，流急岸峭，迴曲如縈，又多大石。白日行者猶懷危懼。竦自說其父當行溪中，去家十許里。日向暮，天忽風雨，晦冥如漆，不復知東西。自分覆溺，唯歸心觀世音，且誦且念。須臾，有火光來岸，如人捉炬者，照見溪中了了。遙得歸家，火常在前導，去船十餘步。竦後與郗嘉賓周旋。郗所傳說。
晉徐榮者，琅邪人。當至東陽，還經定山。舟人不慣，誤墮洄澓中，游舞濤波，垂欲沈沒。榮無復計，唯至心呼觀世音。斯須間，如有數十人齊力引船者，踊出澓中，還得平流，沿江還下。日已向暮，天大陰闇，風雨甚駛，不知所向，而濤浪轉盛。榮誦經不輟口。有頃，望見山頭有火光赫然，迴柁趣之，徑得運浦，舉船安隱。既至亦不復見光。同侶異之，疑非人火。明旦問浦中人：昨夜山上是何火光？眾皆愕然曰：昨風雨如此，豈如有火理。吾等並不見。然後了其為神光矣。榮後為稽府督護。謝敷聞其自說如此。時與榮同船者，有沙門支道蘊，謹篤士也。具見其事，後為傅亮言之。與榮所說同。
晉張崇，京兆杜陵人也，少奉法。晉太元中苻堅既敗，長安百姓有千餘家南走歸晉，為鎮戍所拘。謂為游寇，殺其男丁，虜其子女。崇與同等五人，手脚杻械，持身出坑，埋築至腰，各相去二十步。明日將馳馬射之，以為娛樂。崇慮望窮盡，唯潔心專念觀世音。夜中械忽自破，上得離身，因是便走，遂得免脫。崇既脚痛，同等路經一寺，乃復稱觀世音名，至心禮拜。以一石置前，發誓願言：今欲過江東，訴亂晉帝，理此冤魂，救其妻息。若心願獲果，此石當分為二。崇禮拜已，石即破焉。崇遂至京師，發白虎樽，具列冤氏。帝乃悉加宥。已為人所略賣者，皆為編戶。智生道人目所親見。
晉王懿，字仲德，太原人也。守車騎將軍，世信奉法。父苗，苻堅時為中山太守，為丁零所害，仲德與兄元德携母南歸。登陟峭嶮，飢疲絕糧，無復餘計，唯歸心三寶。忽見一童子牽青牛，見懿等飢，各乞一飯，因忽不見。時積雨大水，懿前望浩然，不知何處為淺，可得揭厲。俄有一白狼旋繞其前，過水而返，似若引導。如此者三。於是逐狼而渡，水裁至膝，俄得陸路，南歸晉朝。後自王丘尚書為徐州刺史。嘗欲設齋，宿昔灑掃，敷陳香華，盛列經像。忽聞法堂有經唄聲，清婉流暢。懿遽往觀，見有五沙門在佛坐前，威容偉異，神儀秀出。懿知非凡僧，心甚歡敬。沙門迴相瞻眄，意若依然。音旨未交，忽而竦身飛空而去。親表賓僚，見者甚眾。咸悉欣踊，倍增信悟。
晉時會稽嚴猛婦，出採薪，為虎所害，後亡。猛行至蒿中，忽見云：君今日行，必遭不善，我當相免也。既而俱前。忽逢一虎，跳梁向猛，婦舉手指麾狀而遮護。須臾有二胡人荷戟而過，婦因指之。虎即搏胡，婿得免也。
晉周子長，僑居武昌五丈浦東堈頭。咸康三年，子長至塞溪浦中愁家。家去五丈數里。合暮還五丈，未達，減一里許。先是空堈，忽見四匝瓦屋當道。門卒便捉子長頭。子長曰：我是佛弟子，何故捉我？吏問曰：若是佛弟子，能經唄不？子長先能誦四天王及鹿子經，便為誦之，三四過。捉故不置，知是鬼，便罵之曰：武昌癡鬼，語汝，我是佛弟子。為汝誦經數偈，故不放人也！捉者便放，不復見屋。鬼故逐之，過家門前，鬼遮不得入門，亦不得作聲。而心將鬼至寒溪寺中過。子長便擒鬼胸，復罵曰：武昌癡鬼，今當將汝至寺中和尚前了之。鬼亦擒子長胸，相拕度五丈塘西行。後諸鬼謂捉者曰：放為，西將牽我入寺中。捉者已放子長，故復語後者曰：寺中正有道人輩，乃未肯畏之。後一鬼小語曰：汝近城東，看道人面，何以得敗？便共大笑。子長比達家，三更盡。
宋沙門竺慧慶，廣陵人也，經行修明。元嘉十二年，荊楊大水，川陵如一。慧將入廬山，船至江而暴風忽起。同旅已得依浦，唯慧慶舫未及得泊，飄颺中江，風疾浪踊，靜待淪覆。慶正心端念，誦觀世音經。洲際之人望見其舫迎飈截流，如有數十人牽挽之者，徑到上岸，一舫全濟。
宋元嘉初中，有黃龍沙彌曇無竭者，誦觀世音經，淨修苦行。與諸徒屬二十五人往尋佛國，備經荒儉，貞志彌堅。既達天竺舍衛，路逢山象一群。竭齎經誦念，稱名歸命。有師子從林中出，象驚奔走。後有野牛一群，鳴吼而來，將欲加害。竭又如初歸命，有大鷲飛來，牛便驚散，遂得剋免。
宋高昌有釋法進，或曰道進，姓唐，涼州張掖人。幼而精苦習讀，有超邁之德。為沮渠蒙遜所重。遜卒，于景環為胡寇所破，問進曰：今欲轉掠高昌，為可剋不？進曰：必捷，但憂災餓耳。迴軍即定。後三年景環卒，弟安周續立。是歲荒餓，死者無限。周既事進，進屢從求乞，以賑貧餓。國蓄稍竭，進不復求。乃淨洗浴，取刀鹽至深窮窟餓人所聚之處，次第授以三歸。便掛衣鉢著樹，投身餓者前云：施汝共食。眾雖飢困，猶義不忍受。進即自割肉柱鑒以啖之。兩股肉盡，心悶不能自割。因語餓人云：汝取我皮肉，猶足數日。若王使來，必當將去。但取藏之。餓者悲悼，無能取者。須臾弟子來至，王人復到。舉國奔赴，號噭相屬，因轝之還宮。周勅以三百斛麥以施飢者，別發倉廩以賑貧民。至明晨乃絕。出城北闍維之，煙焰衝天，七日乃歇。屍骸都盡，唯舌不爛。即於其處起塔三層，樹碑于右。
周上黨元開府寺釋慧瑱，不知氏族。奉律貞礭，禪懺為業。會周建德六年，國滅三寶。瑱抱持經像，隱于深山。遇賊欲劫，初未覺也。忽見一人形長丈餘，美貌鬚顏，具奴衣服，乘白馬朱騣，自山頂來。徑至瑱前，下馬而謂曰：今夜賊至，師可急避。瑱居懸崖之下，絕無餘道。疑是山神，乃曰：今佛法毀滅，貧道容身無地，故來依投檀越。今有賊來，正可於此取死，更何逃竄！神曰：師既遠投弟子，弟子亦能護師。正爾住此。遂失所在。當夜忽降大雪，可深丈餘。雪深道隔，遂免賊難。後晴路開，群賊重來。神遂告山下諸村曰：賊欲劫瑱師，汝等急往共救。乃各嚴器仗，入山拒擊，賊便驚散。從此每日瑱常憑神力，安業山阜，不測其終。
周京師大追遠寺釋僧實，俗姓程，僑陽靈武人也。幼懷雅亮，清卓不群。魏孝文大和末年，從京至雒。因遇勒主三藏，授以禪法。三學雖通，偏以九次調心。故得定水清澄，禪林蓊蔚。於是陶化京華，久而逾盛。忽於一日正午僧寢之時，自上樓鳴鍾急。眾僧出房，怪問所以。實告僧曰：人各速備香火，急赴集堂。僧既集已，又告僧曰：人各用心，修理佛事。齊誦觀音，以救江南梁國，其寺講堂欲崩，恐損道俗，宜共救厄。當爾之時，楊都講堂，正論法集，道俗向千，充滿其中。忽聞西北異種香煙，及空中經聲伎樂雲屯，從堂北門而入，直出南門。合堂驚出，靴履忘著，共逐聽聲。人既出盡，堂歘摧倒。大眾得全，免斯危難。奏聞梁主，勅使問周，果如實救。梁主三度奉請，周主不放。梁主遙禮，備盡致敬。大送珍寶及樹皮納三衣、机拂、什物等。禪師餘物並皆散施，唯留納、机等，見在禪林寺，僧互掌之。以保定三年七月十八日卒於大追遠寺，春秋八十有八。朝野驚嗟，人天變色。哀慟二國，遺墳現在苑內。
陳攝山栖霞寺沙門惠布，俗姓郝，廣陵人。少懷遠操，性度虛梗，志行罕儔，為君王所重。或見諸人樂生西方者，告云：方土乃淨，非吾願也。如今所祈，化度眾生，如何在蓮華中十劫受樂，未若三塗處苦救濟也。年至七十，與眾別云：布命更至三五年在。但老困不能行道，住世何益！常願生邊地無三寶處，為作佛事去也。幸願好住，願自努力。於是絕穀不食。命將欲斷，下勅令醫診之。縮臂不許。沈皇后欲傳香信，又亦不許。臨終遺訣曰：長生不喜，夕死無憂。以生無所生，滅無所滅故也。未終前，大地連動，七日便卒。移屍就山林，地又動。太史奏云：得道之人星滅矣。時以當之。初將逝時，告眾前云：昨夜有二菩薩來迎，一是生身，一是法身。吾已許之。尋有諸天又來迎接，以不願生，故不許耳。流光照於偘禪師戶。偘時怪光盛，出戶觀見二人向布房中，不知是聖人也。但往述之，恰然苻合。言已端坐而化。有見鬼者，望見幡華滿寺，光明騰焰。不測其故，入山視之，乃知布公去世也。以陳禎明元年十一月二十三日卒于本住，春秋七十有餘。
唐潤州攝山栖霞寺釋智聰，未詳何許人。昔住楊州白馬寺。後度江住楊州安樂寺。大業既崩，思歸無計。隱江荻中，誦法華經，七日不飢，恒有四虎繞之。而已不食，已經數日。聰曰：吾命須臾，卿須可食。虎忽發言曰：造天立地，無有此理。忽有一翁，年可八十，腋下挾船。翁曰：師欲度江至栖霞住者，可即上船。四虎一時目中淚出。聰曰：救危扶難，正在今日，可迎四虎。於是利涉，往達南岸。船及老人，不知所在。聰領四虎同往栖霞舍利塔西，經行坐禪，誓不寢臥。眾徒八十，咸不出院。若有凶事，一虎入寺，大聲告眾。由此驚悟，每以恒式。至貞觀二十三年四月八日小食訖，往止觀寺與眾辭別，還歸本房安坐而卒。異香充溢丹陽一郭。年九十九矣。
唐武德初中，有醴泉縣人，姓徐，名善才。一生已來，常修齋戒，誦念觀世音經，過逾千遍。每在京師延興寺玄琬律師所修營功德，敬造一切經。至武德二年十一月，因事還家，道逢胡賊，被捉將去，至豳州南界。胡賊凶毒，所捉得漢數千人，各被反縛，將向洪崖。差人次第殺之，頭落懸崖。賢者見前皆殺，定知不免，唯念觀音，剎那不輟。次到賢者，初下刀時，自見下刀。及至斫時，心不覺惺。當殺之時，日始在申，至於初夜，覺身在深澗樹枝上坐，去岸三百餘步。賢者便自私念：我何故在此？良久始知，今日被殺，何因不死，身全在樹。便以手摩項，覺項微痛而無片傷。即知由念觀音，得全身命。當時十五日，天時月朗。其身無衣，兼不得食。經由數日，極覺飢寒。旦漸下樹，循澗東行二里，於其澗內，拾得一領羊裘，及得一量鞋靺，得著免寒。復行一里，便得一魁桃棗，青翠赤白，似新摘求，可有升餘，得食免飢。自非觀音神力，豈能仲冬得新桃棗。既免飢寒，得充氣力。漸上南坡，到南岸上。反顧北看，遙見賊營數里，人畜聲鬧，猶未眠臥。賢者雖到南岸，恐賊來趁，望家急行，可行五十里。知賊漸遠，身心寧泰，在一樹下歇息。跏趺誦念，身勞日久，不覺坐息。至於四更忽寤，開眼見一青狼偉大，向賢者前蹲坐，將口拄賢者鼻。賢者見已，還閉目作念云：若實我讎，願食我身，以償宿殃。各捨怨結，共發仁慈。若是觀音，願救弟子，令得安泰。作此語已，開眼觀視，不見遺跡。當知諸佛慈善根力，隨緣感現，利益無窮。今時有誦不得力者，良由輕心；復由過現宿惡相資，所以難感。賢者平安到家，并將殘桃棗呈示道俗，知實不虛。
夫三界輪轉，六道萍移。神明不朽，識慮冥持。乍死乍生，時來時往。棄捨身命，草籌難辯。惟大地丘坑，莫非我故身；滄海川流，皆同吾淚血。以此而觀，誰非親友？人鬼雖別，生滅固同。恩愛之情，時復影響。群邪愚闇，不識親疏。遂使喪彼身形，養己軀命。更互屠割，共為怨府。歷劫相讎，苦報難盡。靜思此事，豈不痛心也。
如中阿含經云：爾時世尊告諸比丘：眾生無始生死，長夜轉輪，不知苦之本際。諸比丘，於意云何？若此大地一切草木，以四指量斬以為籌，以數汝等長夜輪轉生死所依父母。籌數已盡，其諸父母數猶不盡。諸比丘，如是無始生死長夜輪轉故，不知苦之本際。佛告諸比丘：汝等輪轉生死，飲其母乳，多於殑伽河及四大海水。所以者何？汝等長夜或生象中，飲母乳無量數，或生駝馬牛驢諸禽獸類，飲其母乳數無量。汝等長夜棄於塚間，膿血流出亦復如是。或墮地獄、畜生、餓鬼，髓血流出亦復如是。佛告諸比丘：汝等長夜輪轉生死，所出身血甚多無數，過殑伽河水及四大海。汝於長夜曾生象中，或截耳鼻、頭尾、四足，其血無量。或受馬駝驢牛禽獸類等，斷截耳鼻頭足四體，其血無量。或身命終，棄於塚間。膿血流出，其數亦復如是。或長夜輪轉生死，喪失父母兄弟姊妹宗親知識，或喪失錢財，為之流淚，甚多無量，過四大海水。佛告諸比丘：汝等見諸眾生安隱快樂，當作是念：我等長夜輪轉生死，亦曾受斯樂，其數無量。或見諸眾生受苦惱，當作是念：我昔長夜輪轉生死以來，曾受如是之苦，其數無量。或見諸眾生而生恐悑，衣毛為竪，當作是念：我等過去必曾殺生，為傷害者，為惡知識，於無始生死長夜輪轉，不知其苦之本際。或見諸眾生愛念歡喜者，當作是念：如過去世時，必為我等父母兄弟、妻子親屬、師友知識，如是長夜生死輪轉，無明所蓋，愛繫其頸，故長夜輪轉，不知苦之本際。是故諸比丘當如是學，精勤方便，斷除諸大，莫令增長。爾時世尊即說偈言：
一人一劫中，積聚其身骨，
常積不腐壞，如毘富羅山。
若諸聖弟子，正智見真諦，
此苦及苦因，離苦得寂滅。
修習八道跡，正向般涅槃，
極至於七有，天人來往生，
盡一切諸結，究竟於苦邊。
佛告諸比丘：眾生無始生死，長夜輪轉，不知苦之本際。無有一處不生不死者。如是長夜，無始生死，不知苦之本際，亦無有一處無父母兄弟、妻子眷屬、宗親師長者。譬如大雨滴漚，一生一滅。是眾生無明所蓋，愛繫其頸，長夜輪轉，不知苦之本際。譬如普天大雨洪注，東西南北，無斷絕處。如是四方無量國土，劫壞，如天普雨天下，無斷絕處。長夜輪轉，不知苦之本際。譬如擲杖空中，或頭落地，或尾落地，或中落地。如是無始生死，長夜輪轉，或墮地獄，或墮畜生，或墮餓鬼。
又增一阿含經云：爾時三十三天有一天子，身形有五死瑞：一、華冠自萎，二、衣裳垢坌，三、腋下流汗，四、不樂本位，五、玉女違伴。時彼天子愁憂苦惱，搥胸歎息。時釋提桓因聞此天子愁憂聲，便勅一天子：此何等聲，乃徹此間？彼天子具報所由。爾時釋提桓因自往其所，語彼天子言：汝今何故愁憂苦惱，乃至於斯？天子報言：尊者，那得不愁！命將欲終，有五怪衰。令此七寶宮殿悉當忘失，及五百玉女亦當星散。所食甘露，今無氣味。是時釋提桓因語彼天子言：汝豈不聞如來說偈乎：
一切行無常，生者必有死。
不生則不死，此滅最為樂。
汝今何故愁憂乃至於斯。一切諸行，無常之物，欲使有常者，此事不然。天子報言：云何，天帝，那得不愁？我今天身，清淨無染，光逾日月，靡所不照。捨此身已，當生羅閱城中，猪腹中生，常食屎溺，死時為刀所割。是時帝釋語言：汝今可自歸佛、法、眾，便不墮三惡趣故。如來亦說此偈：
諸有自歸佛，不墮三惡趣，
盡漏處天人，便當至涅槃。
爾時彼天問帝釋言：今如來竟為所在？帝釋報曰：今如來在摩竭提國羅閱城中迦蘭陀竹園所。天子報言：我今無力至彼。帝釋報言：汝當右膝著地，長跪叉手，向下方界而作是言：唯願世尊善觀察之。今在垂窮之地，願矜愍之。今自歸三尊，如來無所著。時彼天子隨帝釋語，即便長跪，向下方界，自稱姓名，自歸佛、法、眾，盡其形壽，為真佛子，非用天子。如是至三，說此語已，不復處猪胎，乃生長者家。是時天子隨壽長短，生羅閱城中大長者家。是時長者婦自知有娠，十月欲滿，生一男兒，端正無雙，世之希有。年至十歲，父母將至佛所。佛為說法，即於座上諸塵垢盡，得法眼淨，無復瑕穢。後離俗出家，得阿羅漢果。
又正法念經云：爾時夜摩天王為諸天眾，以要言之，於天人中有十六苦。何等十六？天人之中，善道所攝。一者、中陰苦，二者、住胎苦，三者、出胎苦，四者、悑食苦，五者、怨憎會苦，六者、愛別離苦，七者、寒熱等苦，八者、病苦，九者、他給使苦，十者、遣求營作苦，十一者、近惡知識苦，十二者、妻子親里衰惱苦，十三者、飢渴苦，十四者、為他輕毀苦，十五者、老苦，十六者、死苦。如是十六，人中大苦，於人世間，乃至命終，及餘眾苦，於生死中不可堪忍。於有為中無有少樂，一切無常，一切敗壞。爾時夜摩天王以偈頌曰：
於人世界中，有陰皆是苦，
有生必歸死，有死必有生。
若住於中陰，自業受苦惱，
長夜遠行苦，此苦不可說。
沒於屎溺中，熱氣之所燒，
如是住胎苦，不可得具說。
常貪於食味，其心常希望，
於味變大苦，此苦不可說。
小心常希望，於欲不知足，
所受諸苦惱，此苦不可說。
怨憎不愛會，猶如大火毒，
所生諸苦惱，此苦不可說。
於恩愛別離，眾生趣大苦，
大惡難堪忍，此苦不可說。
寒熱大苦畏，生無量種苦，
眾生受斯苦，此苦不可說。
病苦害人命，病為死王使，
眾生受斯苦，此苦不可說。
為他所策使，常無有自在，
眾生受斯苦，此苦不可說。
愛毒燒眾生，遣求大受苦，
次第乃至死，此苦不可說。
若近惡知識，眾苦常不斷，
當受惡道苦，此苦不可說。
妻子得衰惱，見則生大苦，
出過於地獄，此苦不可說。
飢渴自燒身，猶如猛焰火，
能壞於身心，此苦不可說。
常為輕賤他，親里及知識，
生於憂悲苦，此苦不可說。
人為老所壓，身羸心意劣，
傴僂任杖行，此苦不可說。
人為死所執，從此至他世，
是死為大苦，不可得宣說。
又九橫經云：佛告比丘：有九輩，九因緣命未盡時，便橫死：一、為不應飯為飯。二、為不量飯。三、為不習飯。四、為不出生。五、為止熟。六、為不持戒。七、為近惡知識。八、為入里不時，不知法行。九、為可避不避。如是為九因緣，人命為橫盡。一、不應飯者，名不可意飯，亦為飽腹不調。二、不量飯者，名不知節度，多飯過足。三、不習飯者，名為不知時冬夏；為至他國，不知俗宜，飯食未習。四、不出生飯者，為飯物未消，復上飯，不服藥吐下，由未時消。五、為止熟者，大小便來時不即時行，噫噦嚏下，風來時制。六、不持戒者，名為犯五戒：殺、盜、婬、兩舌、飲酒。使入縣官捶杖斫刺，或從怨手死，或驚悑念罪憂死。七、為近惡知識者，坐不離惡知識故，不覺善惡。八、為入里不時者，名為冥行，亦里有諍，縣官長吏追捕不避，不如法行，妄入他家舍。九、為可避不避者，為弊惡象馬、牛車蛇蚖，井水火、刀杖、醉惡人等忤擾。是為九橫，人命未盡，當坐是盡。
又五陰譬喻經：佛說偈云：
沫聚喻於色，受如水中泡，
想譬熱時焰，行為若芭蕉，
器幻喻如識。諸佛說若此，
當為觀是要，熟省而思惟。
空虛之為審，不覩其有常，
欲見陰當爾，真智說皆然。
三事斷絕時，知身無所直，
命盡溫暖氣，捨身而轉逝。
當其死臥地，猶草無所知，
觀其狀如是，但幻而愚貪。
止止為無安，亦無有牢強，
知五陰如此，比丘宜精進。
是以當晝夜，自覺念正智，
受行寂滅道，行除最安樂。
如涅槃經云：譬如有王，畜四毒蛇，置之一篋，以付一人仰令人瞻養，若令一蛇生瞋恚者，我當準法，戮之都市。爾時聞王切念，心生惶悑，捨篋逃走。王時復遣五旃陀羅，拔刀隨後。其人迴顧，見後五人，遂自捨去。是時五人以惡方便，藏所持刀，密遣一人詐為親善而語之言：汝可還來。其人不信，投一聚落，欲自隱匿。既入聚落中，闚看諸舍，都不見人。執持瓨器，悉空無物。既不見人，求物不得，即便坐地。聞空中聲：咄哉男子，此聚空曠，無有居民。今夜當有六大賊來，汝設遇者，命終。今汝當云何而得免之？爾時其人恐悑遂增，復捨而去。路值一河，其水漂急，無有船筏。以恐畏故，即取種種草木為筏。復更思惟：我設住此，當為毒蛇、五旃陀羅、一詐親者及六大賊之所危害。若度此河，筏不可依，當沒水死。寧沒水死，終不為彼蛇賊所害。即推草筏，置之水中。身倚其上，手抱脚踏，截流而去。即達彼岸，安隱無患。心意泰然，悑懼消除。四毒蛇者，即是四大。五旃陀羅者，即是五陰。一詐親者，即是貪愛。投一聚落者，即是內六入。六大賊來者，即是外塵。是六大賊，唯有諸王，乃能遮止者，唯佛菩薩乃能遮止。是六大賊，雖有諸王截其手足，猶故不能令其心息。六塵惡賊，亦復如是。雖得四沙門果，截其手足，亦不能令不劫善法。如勇健人，乃能摧伏是六大賊。諸佛菩薩亦復如是，乃能摧滅六塵惡賊。
如五王經云：佛為五王說法：人生在世，常有無量眾苦切身。今粗為汝等略說八苦。何謂八苦？一、生苦，二、老苦，三、病苦，四、死苦，五、恩愛別苦，六、所求不得苦，七、怨憎會苦，八、憂悲苦。是為八苦也。何為生苦？人死之時，不知精神趣向何道。未得生處，普受中陰之形。至其三七日中，父母和合，便來受胎。一七日如薄酪，二七日如稠酪，三七日如凝蘇，四七日如肉摶。五七日五皰成就，巧風入腹，吹其身體，六情開張。在母腹中，生藏之下，熟藏之上。母噉一杯熱食，灌其身體如入鑊湯。母飲一杯冷水，亦如寒冷切身。母飽之時，迫仄身體，痛不可言。母飢之時，腹中了了，亦如倒懸，受苦無量。至其滿月欲生之時，頭向產門，劇如兩石峽山。欲生之時，母危父悑。生墮草上，身體細軟，草觸其身，如履刀劍，忽然失聲大呼。此是苦不？諸人咸言：此是大苦。何謂老苦？謂父母養育，至年長大。自用強健，擔輕負重，不自裁量，寒熱失度。年老頭白齒落，目視昏瞄田，耳聽不聰。盛去衰至，皮緩面皺，百節疼痛。行步苦極，坐起呻吟。憂悲心惱，神識轉減，便旋即忘。命日促盡，言之流洟，坐起須人。此是苦不？答曰：大苦。何謂病苦？人有四大，和合而成。一大不調，百一病生。四大不調，四百四病同時俱作。地大不調，舉身沈重。水大不調，舉身膖腫。火大不調，舉身蒸熱。風大不調，舉身掘強。百節苦痛，猶被杖楚。四大進退，手足不任，氣力虛竭，坐起須人。口燥脣焦，筋斷鼻揥，目不見色，耳不聞音。不淨流出，身臥其上，心懷苦惱，言輒悲哀。六親在側，晝夜看視，初不休息。餚膳美食，入口皆苦。此是苦不？答言：實是大苦。何謂死苦？人死之時，四百四病同時俱作。四大欲散，魂神不安。欲死之時，刀風解形，無處不痛。白汗流出，兩手摸空。室家內外，在其左右，憂悲洟泣，痛徹骨髓，不能自勝。死者去之，風游氣絕，火滅身冷。風先火次，魂靈去矣。身體侹直，無所復知。旬月之間，肉壞血流，膖脹爛臭，甚不可近。棄之曠野，眾鳥噉食，肉盡骨乾，髑髏異處。比是苦不？答言：實是大苦。何謂恩愛別苦？謂室家內外，兄弟妻子，共相戀慕。一朝破亡，為人抄劫，各自分張。父東子西，母南婦北，非唯一處，為人奴婢。各自悲呼，心肉斷絕。窈窈冥冥，無有相見之期。此是苦不？答言：實是大苦。何謂所求不得苦？家內錢財，散用追求。大官吏民，望得富貴，勤苦求之不止。會遇得之，而作邊境令長。未經幾時，貪取民物，為人告言。一朝有事，檻車載去，欲殺之時，憂苦無量，不知死活何日。此是苦不？答言：實是大苦。何謂怨憎會苦？世人薄俗，共居愛欲之中，爭不急之事，更相殺害，遂成大怨。各自相避，隱藏無地。各磨刀錯箭，挾弓持杖，恐畏相見會遇。陜道相逢，張弓竪箭，兩刃相向，不知勝負是誰。當爾之時，悑畏無量。此是苦不？答言：實是大苦。何謂憂悲苦惱苦？謂人生在世，長命者乃至百歲，短命者胞胎傷墮。長命之者與其百歲，夜消其半。餘年五十，在其酒醉疾病，不知作人，減少五歲。小時愚癡，至年十五，未知禮義。年過八十，老鈍無智，耳聾目冥，無有法則。復減二十年。已九十年過，餘有十歲之中，多諸憂愁。天下欲亂時亦愁。天下旱時亦愁。天下大水亦愁。天下霜亦愁。天下不熟亦愁。室家內外多諸病痛亦愁。持家財物治生恐失亦愁。官家百調未輸亦愁。家人遭官，閉繫牢獄，未知出期亦愁。兄弟遠行未歸亦愁。居家窮寒，無有衣食亦愁。比舍村落有事亦愁。社稷不辨亦愁。室家死亡，無有財物殯葬亦愁。至春種作，無有牛犁亦愁。如是種種憂悲，無有樂時。至其節日，共相集聚，應當歡樂，方共悲啼相向。此是苦不？答言：實是大苦。
又金色王經云：有一天女向金色王而說偈言：
何法名為苦？所為貧窮是。
何苦最為重？所謂貧窮苦。
死苦與貧苦，二苦等無異。
寧當受死苦，不用貧窮生。
又佛地論云：五悑畏者：一、不活畏，二、惡名畏，三、死畏，四、惡趣畏，五、怯畏。如是五畏，證得清淨意樂地時，皆已遠離。
 又波斯匿王太后崩經：世尊為王說偈云：
一切人歸死，無有不死者。
隨行種殃福，自獲善惡果。
地獄為惡行，善者必生天。
明慧能分別，唯福能遏惡。
如是大王，有四恐畏無能避者。老為大恐畏，肥肉消盡。病為大恐畏，無強健志。死為大恐畏，盡無有壽。恩愛別離為大恐畏，無得求住。此之四大恐畏，一切刀杖、呪術、藥草、象馬、人民、珍寶、城郭可救贖者。譬如大雲起雷霹靂，斯須還散。人命極短，壽極百歲，其中出者少。唯修無常想，除去恩愛，可得度苦。
如婦人遇辜經云：佛在世時，有一人無婦，往詣舍衛國娶婦。本國自有兩子：大子七歲，次子孩抱。母復懷軀，欲向家產。天竺俗禮，婦人歸父母國。時夫婦乘車載二子，當詣舍衛。中路食息，并牧牛時，有毒蛇纏繞牛脚，牛遂離絭。其夫取牛，欲得嚴發。見牛為毒蛇所殺，蛇復捨牛，復纏夫殺。婦遙見之，悑懼戰慓，啼哭呼天，無救護者。日遂欲冥，去道不遠，有河水，河水對有家居。婦怕日冥，懼為賊劫，棄車將二子到水畔。留大子著水邊，抱小子度水。適到水半，狼食其子。子噭呼母，時還顧見子為狼所噉，驚惶悑懼，失抱中子，墮水隨流。母益懊惱，迷惑失志，頓躓水中，墮所懷子。遂便度水，問道行人：我家父母為安隱不？行人答曰：昨夜失火，皆燒父母，悉盡無餘。又問行人：我夫家姑妐為安隱不？行人答曰：昨有劫賊，慯害其家。姑妐皆死，無完在者。其母聞之，愁憂悑懼，心迷意惑，不識東西，脫衣裸形，迷惑狂走。道中行人，見大怪之，謂邪病鬼神所嬈。佛在舍衛給孤獨精舍，時婦馳走而往趣之。爾時世尊為大會說法。諸佛之法，盲者見佛皆眼明，聾者得聽，瘂者得言，疾病除愈，尫劣強健，被毒不行，心亂得定。時婦見佛，意即得定，不復愁憂。自視裸形，慚愧伏地。佛呼阿難，取衣與著竟，稽首佛足，却坐一面。佛即為說經，為現罪福。人命無常，合會有別。種種法要。心開意解，即發無上正真道意，得不退轉地。
又對法論云：正生何因苦？眾苦所逼故，餘苦所依故。出胎時復受肢體逼切大苦。餘苦所依者，謂有生老病死等眾苦隨逐。老何因苦？時分變壞苦故。病何因苦？大種變異苦故。死何因苦？壽命變壞苦故。怨憎會何因苦？合會生苦故。愛別離何因苦？愛別離時生苦故。求不得何因苦？所求不果生苦故。略攝一切五取蘊何因苦？麁重苦故。
又雜譬喻經云：昔有世人入海採寶，逢有七難：一者、四面大風同時起，吹船令顛倒。二者、船中欲壞而漏。三者、人欲墮水死，乃得上岸。四者、二龍上岸欲噉之。五者、得平地，三毒蛇逐欲噉之。六者、地有熱沙，走行其上，燒爛人脚。七者、仰視不見日月，常冥不知東西，甚難也。 佛告諸弟子：若曹亦有七事：一者、四面大風起者，謂生老病死。二者、六情貪愛無限，譬船滿溢。三者、墮水欲死，謂為魔所得。四者、二龍上岸噉者，謂日月食命。五者、平地三毒蛇者，謂人身中三毒。六者、熱沙燒爛其脚者，謂地獄中火。七者、仰視不見日月者，謂受罪之處，窈窈冥冥，無有出期。佛語諸弟子：當識是言，莫與此會。勤行六事，可得解脫。
又涅槃經云：若外道自餓苦行得道者，一切畜生悉應得道。是故外道受自餓法，投淵赴火，自墜高巖，常翹一脚，五熱炙身，常臥灰土、棘刺、編木豕、樹葉、惡草、牛糞之上，麁服麻衣，糞埽氀褐，欽婆羅衣，茹菜、噉果、藕根、油滓、若行乞食，限至一家，主若言無，即便捨去；設復還喚，終不迴顧。不食鹽肉五種辛味，常飲噉洮糖沸汁。乃云是等能為無上解脫因者，無有是處。不見菩薩摩訶薩人行如是法得解脫者。是故先須調心，不偏苦身，即得道果。
又修行道地經云：譬如小兒，捕得一雀，執持令惱，以長縷繫，放之飛去。自以為脫，不復遭厄。詣樹池飲，自恣安隱。縷盡牽還，持弄惱苦，如本無異。修行如是，自惟念言：雖至梵天，當還欲界，受苦如故。於是頌曰：
譬如有雀繩繫足，適飛縷盡牽復迴。
修行如是止梵天，續行欲界不離苦。
如禪祕要經云：復次舍利弗，若行者入禪定時，欲覺起，貪婬風動，四百四脉從眼至身根一時動搖。諸情閉塞，動於心風，使心顛狂。因是發狂，鬼魅所著，晝夜思欲，如救頭然，當疾治之。治之法者，教此行者觀子藏，子藏者。在生藏之下，熟藏之上。九十九重膜，如死猪胞。四百四脉從於子藏，猶如樹揩，布散諸根，如盛屎囊。一千九百節，似芭蕉葉，八十戶蟲圍遶周匝。四百四脉及以子藏，猶如馬腸，直至產門。如臂釧形，團圓大小，上圓下尖，狀如貝齒。九十九重，一一重間有四百四蟲。一一蟲有十二頭，十二口。人飲水時，水精入脉，布散諸蟲，入毘羅蟲頂，直至產門。半月半月，出不淨水。諸蟲各吐，猶如敗膿，入九十蟲口中。從十二蟲六竅中出，如敗絳汁。復有諸蟲，細於秋毫，游戲其中。諸男子等，宿惡罪故，四百四脉，從眼根布散四支，流注諸腸，至生藏下，熟藏之上。肺脾腎脉，於其兩邊，各有六十四蟲。各十二頭，亦十二口，綩綣相著，狀如指環。盛青色膿，如野猪精，臭惡巨甚。至藏陰處，分為三支。二九在上，如芭蕉葉。有一千二百脉，一一脉中生於風蟲，細若秋毫，似毘蘭多鳥觜。諸蟲中生筋色蟲。七萬八千共相纏裹，狀如累環，似瞿師羅鳥眼。九十八脉上衝於心，乃至頂髻。諸男子等眼觸於色，風動心根。四百四脉為風所使，動轉不停。八十戶蟲一時張口，眼出諸膿，流注諸脉，乃至蟲頂。諸蟲崩動，狂無所知，觸前女根。男精青白，是諸蟲淚。女精黃赤，是諸蟲膿。九十八使所熏修法，八十戶蟲，地水火風，動作由此。佛告舍利弗：若有四眾著慚愧衣，服慚愧藥，欲求解脫，度世苦者，當學此法，如飲甘露。學此法者，想前子藏乃至女根，男子身分，大小諸蟲，張口豎耳，瞋目吐膿。以手反之，置左膝端，數息令定。一千九百九十九過，觀此想成已。置右膝端，如前觀之。復以手反之，用覆頭上。令此諸蟲眾不淨物，先適兩眼耳鼻及口，無處不至。見此事已，於好女色及好男色，乃至天子天女，若眼視之，如見癩人那利創蟲，如地獄箭，半多羅鬼神狀，如阿鼻地獄猛火熱焰。應當諦觀，自身他身，是欲界一切眾生身分不淨，皆悉如是。舍利弗，汝今知不？眾生身根根本種子，悉不清淨，不可具說。但當數息，一心觀之。若服此藥，是大丈夫，天人之師，調御人主。免欲淤泥，不為使水恩愛大河之所漂沒，婬泆不祥幻色妖鬼之所嬈害。當知是人未出生死，其身香潔如優波羅，人中香象，龍王、力士、摩醯首羅所不能及，大力丈夫天人所敬。佛告舍利弗：汝好受持，為四眾說，慎勿忘失。時舍利弗及阿難等，聞佛所說歡喜奉行。
又正法念經云：比丘，修行者如實見身，從頭至足，循身觀察。彼以聞慧，或以天眼，觀髑髏內，自有蟲行，名曰腦行。游行骨內，生於腦中。或行或住，常食此腦。復有諸蟲住髑髏中，若行若食，還食髑髏。復有髮蟲，住於骨外，食於髮根。以蟲瞋故，令髮墮落。復有耳蟲，住在耳中，食耳中肉。以蟲瞋故，令人耳痛，或令耳聾。復有鼻蟲，住在鼻中，食鼻中肉。以蟲瞋故，能令其人飲食不美，腦涎流下。以蟲食腦涎，是故令人飲食不美。復有脂蟲，生在脂中，住於脂中，常食人脂。以蟲瞋故，令人頭痛。復有續蟲，生於節間。有名身蟲，住在人牙。以蟲瞋故，令人脉痛，猶如鍼刺。復有諸蟲，名曰食涎，住舌根中。以蟲瞋故，令人口燥。復有諸蟲，名牙根蟲，住於牙根。以蟲瞋故，令人牙痛。復有諸蟲，名歐吐蟲。以食違多生歐吐。是名內修行者循身觀。是十種蟲，住於頭中。或以聞慧，或以天眼，初觀咽喉，有蟲名曰食涎。齟嚼食時，猶如歐吐，涎唾和雜。欲咽之時，與腦涎合。喉中涎蟲，共食此食，以自活命。若蟲增長，令人嗽病。若多食膩，或多食甜，或食熏食，或食酢食，或食冷食，蟲則增長，令人咽喉，生於病疾。復以聞慧，或以天眼，見消唾蟲注咽喉中。若人不食，如上膩等，蟲則安隱，能消於唾。於十脉中，流出美味，安隱受樂。若人多唾，蟲則得病。以蟲病故，則吐冷沫。吐冷沫故，胸中成病。復以聞慧，或以天眼，觀於吐蟲，住人身中，住於十脉流注之處。若人食時，如是之蟲，從十脉中，踊身上行，至咽喉中，即令人吐。生於五種嘔吐：一、風吐，二、癊吐，三、唾吐，四、雜吐，五、蠅吐。若蟲安隱，則於胃中順入腹中。復以聞慧，或以天眼，見蠅食不淨故，蠅入咽喉，令吐蟲動，則便大吐。復以聞慧，或以天眼，見醉味蟲行於舌端，乃至命脉。於其中間，或行或住，微細無足。若食美食，蟲則昏醉增長，若食不美，蟲則萎弱。若我不食，醉蟲則病，不得安隱。復以聞慧，或以天眼，見放逸蟲住於頂上。若至腦門，令人疾病。若至頂上，令人生瘡。若至咽喉，猶如蟻子，滿咽喉中。若住本處，病則不生。復以聞慧，或以天眼，見六味蟲所食嗜味者，我亦貪嗜。隨此味蟲所不嗜者，我亦不便。若得熱病，蟲亦先得如是熱病。以是過故，令於病人，所食不美，無有食味。復以聞慧，或以天眼，見抒氣蟲。以瞋恚故，食腦作孔，或咽喉痛，或咽喉塞，生於死苦。此抒氣蟲，共咽喉中一切諸蟲，皆悉撩亂，生諸痛惱。此抒氣蟲，常為唾覆。其蟲短小，有面有足。復以聞慧，或以天眼，見憎味蟲，住於頭下咽喉根中。云何此蟲為我病惱？或作安隱？彼見此蟲憎疾諸味，唯嗜一味。或嗜甜味，憎於餘味；或嗜酢味，憎於餘味。隨所憎味，我亦憎之；隨蟲所嗜，我亦嗜之。舌端有脉，隨順於味，令舌乾燥。以蟲瞋故，令舌㿇㿇而動，或令咽喉即得瘶病。若不瞋恚，咽喉則無如上諸病。復以聞慧，或以天眼，見嗜唾蟲，其形微細。狀如牖塵，住一切脉，流行趣味。住骨髓內，或住肉內，或髑髏內，或在頰內，或齒骨內，或胭骨中，或在耳中，或在眼中，或在鼻中，或在鬚髮。此嗜唾蟲，風吹流轉。若此蟲病，若蟲疲極，住於心中。心如蓮華，晝則開張；無日光故，夜則還合。心亦如是，蟲住其中。多取境界，諸根疲極，蟲則睡眠，人亦睡眠。一切眾生悉有睡眠。若此睡蟲晝日疲極，人亦睡眠。復以聞慧，或以天眼，見有腫蟲，行於身中。其身微細，隨蟲飲血處，則有腫起，㿇㿇而疼。或在面上，或在頂上，或在咽喉，或在腦門，或在餘處。所在之處，能令生腫。若住筋中，則無病苦。復以聞慧，或以天眼，見十種蟲，至於肝肺，人則得病。何等為十？一名食毛蟲，二名孔穴行蟲，三禪都摩羅蟲，四名赤蟲，五名食汁蟲，六名毛燈蟲，七名瞋血蟲，八名食肉蟲，九名㿇㿇蟲，十名酢蟲。此諸蟲等，其形微細，無足無目，行於血中，痛癢為相。復以聞慧，或以天眼，見食毛蟲，若起瞋恚，能噉鬚眉，皆令墮落，令人癩病。若孔行蟲而起瞋恚，行於血中，令身麁澁，頑痺無知。若禪都摩羅蟲流行血中，或在鼻中，或在口中，令人口鼻皆悉臭惡。若其赤蟲而起瞋恚，行於血中，能令其人咽喉生瘡。若食汁蟲而起瞋恚，行於血中，令人身體作青痶瘦，或黑或黃痶瘦之病。若毛燈蟲起於瞋恚，血中流行，則生病苦，瘡癬熱黃，疥癩破裂。若瞋血蟲。以瞋恚故，血中流行，或作赤病，女人赤下，身體搔癢，疥瘡膿爛。若食血蟲瞋而生病惱，頭旋迴轉，於咽喉中、口中生瘡，下門生瘡。若㿇㿇蟲血中流行，則生病疾，瘦頓困極，不欲飲食。若酢蟲瞋恚，亦令其人得如是病。復觀十種蟲行於陰中。何等為十？一名生瘡蟲，二名刺蟲，三名閉筋蟲，四名動脉蟲，五名食皮蟲，六名動脂蟲，七名和集蟲，八名臭蟲，九名濕生蟲，十名熱蟲。復以聞慧，或以天眼，見於瘡蟲，或於瘡處，諸蟲圍繞，噉食此瘡，或於咽喉而生瘡病。或見刺蟲，若生瞋恚，令人下痢，猶如火燒，口中乾燥，飲食不消。若人愁惱，蟲則歡喜，嚙人血脉，以為衰惱。或下赤血，或不消下痢。或見閉筋蟲行於麁筋，或行細筋。若覺蟲行，筋則疼痛。若不覺行，筋則不疼。一切骨肉皆亦消瘦，筋中疼痛。若蟲瞋恚，人不能食。若住筋中而飲人血，令人無力。若食人肉，令人羸瘦。或見動脉蟲，是蟲遍行一切脉中。其身微細，行無障礙。若蟲住人食脉之中，則有病過，令身乾燥，不喜飲食。若蟲住水脉之中，則有病生，令口乾燥。若在汗脉，令人一切毛孔無汗。若在溺脉，令人淋病，或令精壞，或令痛苦。若蟲瞋恚，行下門中，令人大便閉塞不通，苦惱垂死。或見食皮蟲，以食過故，蟲則瞋恚，令人面色醜惡，或生惡皰，或癢，或赤，或黃，或破，或復令其鬚爪墮落，令人惡病。或皮斷壞，或肉爛壞。或見動脂蟲，住在身中脂脉之內。若食有過，若多睡眠，此蟲則瞋，不消飲食，或生疥瘙，或生惡腫，毛根螵病，或得癭瘤，或脉脹病，或乾消病，或身臭病，或食時流汗。或見和集蟲，集二種身：一者覺身，二者不覺身。皮肉血等是名覺身，髮爪齒等是名不覺身。以食過故，蟲則無力，人亦無力，不能速疾行來往返，睡眠瞢。或多焦渴，皮肉骨血髓精損減。或見臭蟲，住在肉中、屎溺之中。以食過故，蟲則瞋恚。身肉屎溺唾洟皆臭，鼻中爛膿，或眼淚爛臭。隨蟲行處，皆悉臭穢，若衣、若敷、若食。住在齒中，以蟲臭故，食亦隨臭，衣敷盡臭。舌上多有白垢臭穢，身垢亦臭。或見濕行蟲，行背肉中。知食消已，入腰三孔，取人糞穢，汁則成溺，滓則為糞，令入下門。復次修行觀者，內身循身觀，觀十種蟲行於根中。一切人身，皆從中出。何等為十？一名㿇㿇蟲，二名惙惙蟲，三名苗華蟲，四名大諂蟲，五名黑蟲，六名大食蟲，七名暖行蟲，八名作熱蟲，九名火蟲，十名大火蟲。此諸蟲等，住陰黃中。彼以聞慧，或以天眼，見㿇㿇蟲，以食過故，蟲則瞋恚，食人眼睫，令人眼癢，多出眵淚。此微細蟲，若行眼中，眼則多病，或令目壞。若入睛中，眼生白曀。其蟲赤色，若蟲不瞋，則無此病。或見惙惙蟲，住在人身，行於陰中，蔭黃覆身。若入骨中，令人蒸熱。若行皮中，晝夜常熱，手足皆熱。若入皮裏，身則汗出。或見苗華蟲，行住陰中，利嘴短足，身如火藏，不欲食飲。隨所行處，則大熱爛，身血增長，其身蒸熱。若蟲順行，則無此病。或見大諂蟲，住在身中，行黃陰中，或安不安。以食過故，蟲則瞋恚，從頂至足，行無障礙，能令身中一切熱血生於熱瘡。若血若陰，從於口中、耳中流出。若蟲不瞋，則無此病。或見黑蟲，住在身內，行於黃中，或安不安。以食過故，蟲則瞋恚，令人面皺，或生多黶，或黑、或黃、或赤，或令身臭，或令眚目，或口中生瘡，或大小便處生瘡。若蟲不瞋，則無此病。或見大食蟲，以食過故，則生瞋恚。住陰黃中，隨食隨消。若蟲不瞋，則無此病。或見暖行蟲，常愛暖食，憎於冷食。若我食冷，蟲則瞋恚，口多生水，或窳或睡，或心陰瞢，或身疼強，或復多洟，或復多唾，或咽喉病。若蟲不瞋，則無此病。或見熱蟲，住人身中，以食過故，病垢增長，妨出入息，令身麁大，或咽喉塞，令大小便悉皆白色，不愛寒冷，不愛淡食。或見食火蟲，住在身內，行住陰中。此蟲寒時，則便歡喜，熱時萎弱。寒歡喜故，人則憶食；熱時火增，不欲飲食。於冬寒時，陰則清涼，熱則陰發。或見大火蟲，若人性不便而強食之。以食過故，蟲則瞋恚。噉身內蟲，令人腸痛，或脚手疼，隨食蟲處，則皆疼痛。若蟲不瞋，則無如上。復次修行者內身循身觀，彼以聞慧，或以天眼，觀於骨中有十種蟲。何等為十？一名蚳骨蟲，二名齧骨蟲，三名割節蟲，四名赤口臭蟲，五名爛蟲，六名赤口蟲，七名頗頭摩蟲，八名食皮蟲，九名風刀蟲，十名刀口蟲。如此十蟲行於骨中，違情損身，不可具述。復次修行者內身循身觀，彼以聞慧，或以天眼，見十種蟲行於溺中。何等為十？一名生蟲，二名鍼口蟲，三名節蟲，四名無足蟲，五名散汁蟲，六名三焦蟲，七名破腸蟲，八名閉塞蟲，九名善色蟲，十名穢門創蟲。出其色可惡，住糞穢中。此十種蟲，若違性瞋故，亦損人身。備在經文，不可具述。復次修行者內身循身觀，彼以聞慧，或以天眼，見十種蟲行於髓中，有行精中。何等為十？一名毛蟲，二名黑口蟲，三名無力蟲，四名大痛蟲。五名煩悶蟲，六名火蟲，七名滑蟲，八名下流蟲，九名起身根蟲，十名憶念歡喜蟲。此之十蟲。若違性瞋故，亦損人身。廣如經說。不可具述。
如罪業報應教化地獄經云：爾時信相菩薩為諸眾生而作發起，白佛言：世尊，今有受罪眾生，為諸獄卒剉碓斬身，從頭至足，乃至其頂。斬之已訖，巧風吹活，而復斬之。何罪所致？佛言：以前世時，坐不信三尊，不孝父母，屠兒魁膾，斬截眾生，故獲斯罪。第二、復有眾生，身體顽痺，眉鬚墮落，舉身洪爛，鳥栖鹿宿，人跡永絕，沾污親族，人不喜見。名之癩病。何罪所致？佛言：以前世時，坐不信三尊。不孝父母，破壞塔寺，剝脫道人，斫射賢聖，傷害師長，常無返復，背恩忘義，常行苟且，婬匿尊卑，無所忌諱，故獲斯罪。第三、復有眾生，身體長大，聾騃無足，宛轉腹行，唯食泥土以自活命，為諸小蟲之所唼食，常受此苦，不可堪處。何罪所致？佛言：以前世時，坐為人自用，不信好言善語，不孝父母，反戾時君。若為帝主大臣、四鎮方伯、州郡令長、吏禁督護，恃其威勢，侵奪民物，無有道理，使民枯瘁，呼嗟而行。故獲斯罪。第四、復有眾生，兩目盲瞎，都無所見，或觝樹木，或墮溝坑，於時死已，更復受身，亦復如是。何罪所致？佛言：以前世時，坐不信罪福，障佛光明，縫鷹眼合，籠繫眾生，皮囊盛頭，不得所見。故獲斯罪。第五、復有眾生，謇吃瘖瘂，口不能言，若有所說，閉目舉手，乃不言了。何罪所致？佛言：以前世時，坐誹謗三尊，輕毀聖道，論他好醜，求人長短，強誣良善，憎嫉賢人。故獲斯罪。第六、復有眾生，腹大項細，不能下食，若有所食，變為膿血。何罪所致？佛言：以前世時，偷盜僧食，或為大會福食，屏處偷噉，悋惜己物，但貪他財，常行惡心，與人毒藥，氣息不通。故獲斯罪。第七、復有眾生，常為獄卒熱燒鐵釘，釘人百節骨頭。釘之已訖，自然火生，焚燒身體，悉皆焦爛。何罪所致？佛言：以前世時，坐為鍼灸醫師，鍼人身體，不能差病，誑他取財，徒受苦痛，令他苦惱。故獲斯罪。第八、復有眾生，常在鑊湯中，為牛頭阿傍以三股鐵叉叉人，內著鑊湯中，煮之令爛，還復吹活而復煮之。何罪所致？佛言：以前世時，信邪倒見，祠祀鬼神，屠殺眾生。湯灌滅毛，鑊湯煎煮，不可限量。故獲斯罪。第九、復有眾生，常在火城中，煻煨齊心，四門俱開，若欲趣門，門即閉之。東西馳走，不能自免，為火燒盡。何罪所致？佛言：以前世時，坐焚燒山澤，火煨雞子，燒煮眾生，爛身皮剝。故獲斯罪。第十、復有眾生，常在雪山中，寒風所吹，皮肉剝裂，求死不得。何罪所致？佛言：以前世時，坐橫道作賊，剝脫人衣，使冬月之日令他凍死，生剝牛羊，痛不可堪。故獲斯罪。第十一、復有眾生，常在刀山劍樹之上。若有所捉，即便割傷，肢節斷壞。何罪所致？佛言：以前世時，坐屠殺為業，烹害眾生，屠割剝裂，骨肉分離，頭脚星散，懸於高格，稱量而賣。或復生懸眾生，苦痛難處。故獲斯罪。第十二、復有眾生，五根不具。何罪所致？佛言：以前世時，坐飛鷹走狗，彈射禽獸，或斷其頭，或斷其足，生滅鳥翼。故獲斯罪。第十三、復有眾生，孿躄背僂，腰臗不隨，脚跛手拘，不能操涉。何罪所致？佛言：以前世時，坐為人野田行道安槍，或安射窠，施張弶穽，陷墜眾生，頭破脚折，傷損非一。故獲斯罪。第十四、復有眾生，常為獄卒桎梏其身，不得免脫。何罪所致？佛言：以前世時，坐網捕眾生，籠繫人畜，飢窮困苦。或為宰主令長，貪取財錢，枉繫良善，怨酷昊天，不得縱意。故獲斯罪。第十五、復有眾生，或顛或狂，或癡或騃，不別好醜。何罪所致？佛言：以前世時，坐飲酒醉亂，犯三十六失，復有癡身，如似醉人，不識尊卑，不別好醜。故獲斯罪。第十六、復有眾生，其形甚小，陰藏甚大，挽之身皮，皆復進引，行立坐臥以之為妨。何罪所致？佛言：以前世時，坐持生販賣，自譽己物，毀呰他財，囂斗弄升，躡秤前後，欺誑於人。故獲斯罪。第十七、復有眾生，男根不具而為黃門，身不妻娶。何罪所致？佛言：以前世時，坐犍象馬牛羊猪狗，死而復蘇。故獲斯罪。第十八、復有眾生，從生至老，無有兒子，孤立獨存。何罪所致？佛言：以前世時，坐為人暴惡，不信罪福。百鳥產乳之時，齎持瓶器，循大水渚，求拾鴻鶴鸚䳇鵝雁諸鳥卵㲉，擔歸煮噉。諸鳥失子，悲嗚噭裂，眼中血出。故獲斯罪。第十九、復有眾生，少小孤寒，無有父母兄弟，為他作使，辛苦活命。長大成人，橫罹殃禍，縣官所縛，繫閉牢獄，無人追餉，飢窮困苦，無所告及。何罪所致？佛言：以前世時，坐喜捕拾鵰鷲鷹鷂熊羆虎豹，枷鎖而畜。孤此眾生父母兄弟，常切憂悲，悲鳴噭裂，哀感人心，不能供養，常苦飢餓，骨立皮連，求死不得。故獲斯罪。第二十、復有眾生，其形甚醜，身黑如漆，兩目復青，鞠頰俱堆，皰面平鼻，兩眼黃赤，牙齒疏缺，口氣腥臭，矬短擁腫，大腹凸髖，脚復繚戾，僂脊匡肋，費衣健食，惡瘡膿血，水腫乾痟，疥癩癰疽，種種諸惡集在其身。雖親附人，人不在意。若他作罪，橫羅其殃。永不見佛，永不聞法，永不識僧。何罪所致？佛言：以前世時，坐為子不孝父母，為臣不忠其君，為君不敬其下，朋友不賞其信，鄉黨不以其齒，朝廷不以其爵，妄為趨詐，心意顛倒，無有其度。不信三尊，弑君害師，伐國掠民，攻城破塢，偷㽳過盜，惡業非一。美己惡人，侵凌孤老，誣謗賢聖，輕慢尊長，欺誑下賤，一切罪業悉具犯之。眾惡集報，故獲斯罪。爾時一切諸受罪眾生，聞佛作如是說，悲號動地，淚下如雨，而白佛言：唯願世尊久住說法，令我等輩而得解脫。佛言：若我久住，薄德之人不種善根，謂我常在，不念無常。善男子，譬如嬰兒，母常在側，不生難遭之想。若母去者，便生渴仰思戀之心。母方還來，乃生歡喜。善男子，我今亦復如是。知諸眾生善惡業緣、受報好醜，故般涅槃。爾時世尊即為此諸受罪眾生而說偈言：
水流不常滿，火盛不久然。
日出須臾沒，月滿已復缺。
尊榮豪貴者，無常復過是。
又舊雜譬喻經云：昔有六人為伴造罪，俱墮地獄，同在一釜中，皆欲說本罪。一人言：沙。二人言：那。三人言：遲。四人言：涉。五人言：姑。六人言：陀羅。佛見之笑。目連問佛：何以故笑？佛言：有六人為伴，俱墮地獄，共在一釜中，各欲說本罪。熱湯沸涌，不能再語，各一語便迴下。一人言沙者，世間六十億萬歲，在泥犁中始為一日，何時當竟。第二人言那者，無有出期，亦不知何時當得脫。第三人言遲者。咄咄，我當用治生，不能自制意，奪五家分，供養三尊，愚貪無足，今悔何益。第四人言涉者，言我治生，亦不至誠，財產屬他，為得苦痛。第五人言姑者，誰當保我從地獄出，便不犯道禁，得生天樂者。第六人言陀羅者，是事上頭本不為心討。譬如御車，失道入邪，折軸車壞，悔無所及。
頌曰：
盛年好放逸，兇猛勸不移。
天長曉露促，生老病來資。
百節俱酸痛，千痾併著時。
華堂一相捨，幽塗萬苦批。
周宣王殺杜伯不辜。杜伯曰：死若有知，三年必使君知之。三年，周宣王田於甫田，從人滿野。日中杜伯乘白馬素車，朱衣朱冠，執朱弓，挾朱矢，射王中心，折脊伏㢭而死。
秦始皇時，終南山有梓樹，大數百圍，蔭宮中。始皇惡之，興兵伐之。天輒大風雨，飛沙石，人皆疾走。至夜瘡皆合。有一人中風雨，傷寒不能去，留宿。夜聞有鬼來問樹言：秦王凶暴相伐，得不困耶？樹曰：來即作風雨擊之，其奈吾何！又曰：秦王使三百人被頭以赤絲，繞樹伐汝，得無敗乎？樹漠然無聲。病人報秦王，案言伐之。樹斷，中有一青牛出。逐之，走入河。於是秦王立旄頭騎。
秦高平李羡家奴健至石頭堈。忽見一人云：婦與人通情，遂為所殺。欲報讎，豈能見助！奴用其言。果見人來，鬼便捉頭。奴喚與手，即使倒地，還半路便死。鬼以一千錢一匹青絞緵袍與奴。囑云：此袍是市西門丁與許。君可自著，慎勿賣也。
晉永初二年，吳郡張縫家，忽有一鬼，云：汝分我食，當相祐助。便與鬼食，舒席著地，以飯布席，上肉酒五肴。如是鬼得便，不復犯暴人。後為作食，因以刀斫其所食處。便聞數十人哭，哭亦甚悲，云：死何由得棺材？又聞：主人家有梓船，奴甚愛惜，當取以為棺。見擔船至，有斧鋸聲。治船既竟，聞呼喚舉屍著船中。縫眼不見，唯聞處分，不聞下釘聲。便見船漸漸昇空，入雲霄中，久久滅。從空中落船，破成百片。便聞如有數百人大笑云：汝那能殺我，我當為汝所困者耶？但知惡心，我憎汝狀，故排船壞耳。
魏劉赤斧者，夢蔣侯召為主簿。日促，乃往廟陳請：母老子弱，情事果切。乞夢放恕。會稽魏邊多才藝，善事神，請與邊自代。因叩頭流血。廟祝曰：特願相屈。魏邊何人而擬斯舉。赤斧因請，終不許。尋而赤斧死。
吳王夫差殺其臣公孫聖而不以罪。後越伐吳，吳敗走。謂太宰嚭曰：吾前殺臣公孫聖，投於胥山之下。今道當由之。吾上畏蒼天，下慚於地。吾舉足而不進，心不忍往。子試唱於前，若聖猶在，當有應聲。嚭乃向餘抗之山呼曰：公孫聖。聖即從上應曰：在。三呼而三應。吳主大懼，仰天歎曰：蒼天蒼天，寡人豈可復歸乎！吳主遂死，，不反。
晉安定張祚以晉和中作涼州刺史，因自立為涼王。河州刺史張璀士眾強盛，祚猜忌之，密遣兵進圖璀。璀率眾拒祚，祚遂為璀所殺。璀後數見祚來，部從鎧甲，舉手指璀云：底奴，要當截汝頭。璀人姑臧，立張玄靜為涼王，自為涼州牧。又謀廢玄靜而白王。事未遂間，與玄靜同車出城西門，橋樑牢壯而忽摧折。刺史舊事，正旦放鳥。璀所放，出手輒死。有鸛來巢廣夏門，彈遂不去。自往看之，宋燉煌宋混遣弟澄即於巢所害璀。璀臨命語澄曰：汝荷婚姻而為反逆，皇天后土必當照之。我自可死，當令汝劇我矣。混自為尚書令輔政。有疾，晝日見璀從屋而下，奄入柱中。其柱狀若火燒，掘土則無所見。混因病死。澄又然燈，油變為血。廐中馬一夕無尾。三歲小兒作老翁聲呼曰：宋混、澄，斫汝頭。又城東水中出火。後三年澄為張邕所殺。
晉張傾，西域校尉。張傾以怨殺麴儉，臨死有恨言。後傾夜見白狗，自拔劍斫之，不中。傾便倒地不起。左右見儉在傍，遂以暴卒。
宋元嘉中，李龍等夜行劫掠。于時丹陽陶繼之為秣陵縣令，微密尋捕，遂禽龍等。龍所引一人，是太樂伎，忘其姓名。劫發之夜，此伎推同伴往就人宿，共奏音聲。陶不詳審，為作欵列，隨例車上。及所宿主人、士貴賓客並相明證。陶知枉濫，但以文書已行，不欲自爲通塞，遂并諸劫十人，於郡門斬之。此伎聲藝精能，又殊辯慧。將死之日，親隣知識看者甚眾。伎曰：我雖賤隷，少懷慕善，未嘗為非，實不作劫。陶令已當具知，枉見殺害。若死無鬼則已，有鬼必自陳訴。因彈琵琶，歌数曲而就死。眾知其枉，莫不殞泣。月餘日，陶遂夜夢伎來，至案前云：昔枉見殺，實所不分。訴天得理，今故取君。便入陶口，仍落腹中。陶即驚寐，俄而倒絕，狀若風顛，良久方醒。有時而發，發輒夭矯頭反著背，四日而亡。亡後家便貧顇。一兒早死。餘有一孫，窮寒路次。
宋泰初元年，江州長史鄧琬，立刺史晉安王子勛爲帝以作亂。初南郡太守張悅得罪，鎮歸楊都。及溢口，琬赦之，以為冠軍將軍，與共經紀軍事。琬前軍袁顗既敗，張悅懼誅，乃稱暴疾。仗甲而召鄧琬。既至，謂之曰：卿始此禍，而欲賣罪少帝乎？命斬於床前，并殺其子。以琬頭至。五十年，悅寢疾，見琬為厲，遂死。
宋濟豫章王蕭嶷亡後，忽現形於沈文季曰：我病未應死，皇太子加膏中十一種藥，使我不差。湯中復加藥一種，使我痢不斷。吾已訴，先許還東郕。當判此事。便懷出青紙文書示文季云：與卿少舊，為呈主上也。俄而失所在。文季懼不敢傳。少時文惠太子薨。
魏城陽王元徽，初為孝莊帝晝計，殺爾朱榮。及爾朱兆入雒害孝莊，而徽懼，走投雒陽令寇祖仁。祖仁父叔兄弟三人為刺史皆，徽之力也。既而爾朱兆購徽萬戶侯。祖仁遂斬徽送之。并匿其金百斤，馬五十匹。及兆得徽首，亦不賞侯。兆乃夢徽曰：我金二百斤，馬百匹，在祖仁家，卿可取也。兆覺曰：城陽家本巨富，昨令收捕，全無金銀。此夢或實。至晚即令收祖仁。祖仁入見徽曰：足得相報矣。祖仁欵得金百斤，馬五十匹。兆不信之。祖仁私斂戚屬得金三十斤，馬三十匹，輸兆，猶不充數。兆乃發怒，懸頭於樹，以石硾其足，鞮箠殺之。
唐初，相州大慈寺塔被焚。以大業末年，群賊互興，寺在三爵臺室西葛山上。四鄉來投，築城固守。人物擁聚，尺地不空，塔之上下，重複皆滿。於中穢污，不可見聞。賊平之後人散，寺僧無力可除。忽然火起，焚蕩內外，一切都盡。唯東南角太子思惟像殿得存。可謂火淨以除臭穢也。此塔即隋高祖手勅所置。初以隋運創臨，天下未附。吳國公蔚逈，周之柱臣，鎮守河北，作牧舊都。聞楊氏御圖，心所未允。即日聚結，舉兵祝詔。官軍一臨，大陣摧解。收擁俘虜，將百萬人，總集寺北游豫園中，明旦斬決，園牆有孔，出者縱之。至曉便斷，猶有六十萬人，並於漳河岸斬之。流屍水中，水為不流，血河一月。夜夜鬼哭，哀怨切人。以事聞，帝曰：此段一誅，深有枉濫。賊止蔚逈，餘並被驅。當時惻隱，咸知此事。國初機候，不獲縱之，可於游豫園南、葛山上立大慈寺，拆三爵臺以營之。六時禮佛加一拜，爲園中枉死者。寺成僧住，依勅禮唱。怨哭之聲，一斯頓絕。
夫涉其流者，則澄愛河而清五濁；失其宗者，則震邪山而起三障。靜言茲理，豈虛也哉！是知善由信發，惡由邪開。所以一念之惡，能開五不善門；一念之善，能除累劫之殃。是故善須彫琢自勉，可有心師之訓；惡須省退懲過，可有情悔之時。不爾，徒煩長養，浪飾畫瓶。終糜碎於黃塵，會楚苦於幽府。貽厥繢素，鑒勗意焉。
如對法論云：復次有四種諸業差別：謂黑黑異熟業；白白異熟業；黑白黑白異熟業；非黑白無異熟業，能盡諸業。黑黑異熟業者，謂不善業。由染污故，不可愛異熟故。白白異熟業者，謂三界善業。不染污故，可愛異熟故。黑白黑白異熟業者，謂欲界雜業。善不善雜故。非黑白無異熟業，能盡諸業者，謂於方便無間道中諸無漏業，以方便道無間道，是彼諸業對治故。非黑者，離煩惱垢故；白者，一向清淨故；無異熟者，生死相違故。能盡諸業者，由無漏業，為永拔得黑等三有漏業，與異熟習氣故。
又優婆塞戒經云：若善男子有人不解如是業緣，無量世中流轉生死，雖生非想非非想處，壽八萬劫，福盡還墮三惡道故。佛告：善男子，一切摸畫無勝於意。意畫煩惱，煩惱畫業，業則畫身。
又阿毘曇雜心業品偈云：
業能莊飾世，趣趣各處處。
是以當思業，求離世解脫。
身口意集業，在於有有中。
彼業為諸行，嚴飾種種身。
身業當知二，謂作及無作。
口業亦如是，意業當知思。
又涅槃經云：善男子，因有五種。何等為五？一、生因，二、和合因，三、住因，四、增長因，五、遠因。云何生因？生因者，即是業煩惱等及外諸草木子，是名生因。云何和合因？如善與善心和合，不善與不善心和合，無記與無記心和合，是名和合因。云何住因？如下有柱，屋則不墮。山河樹木，因大地故而得住立。內有四大，無量煩惱，眾生得住。是名住因。云何增長因？因緣衣服飲食等故，令眾生增長。如外種子，火所不燒，鳥所不食，則得增長。如諸沙門婆羅門等，依因和尚善知識等而得增長。如因父母，子得增長。是名增長因。云何遠因？譬如因呪，鬼不能害，毒不能中。依憑國王，無有盜賊。如牙依因地水火風等。如乳人攢為蘇遠因。如無明色等，為識遠因。父母精血，為眾生遠因。如時節等悉名遠因。善男子，涅槃之體非是如是五因所成，云何當云是無常因？一切諸法復有二種因：一者作因，二者了因。如陶師輪繩，是名作因。如燈燭等照暗中物，是名了因。善男子，大涅槃者不從作因而有，了因。了因者，即是三十七品助道之法，六波羅蜜，是名了因。又云：三解脫門、三十七品，能為一切煩惱作不生生因，亦為涅槃而作了因。善男子，遠離煩惱則得了了見於涅槃。是故涅槃唯有了因，無有生因。又云：若離如是三十七品，終不能得聲聞正果，乃至阿耨多羅三藐三菩提果，不見佛性及佛性果。以是因緣，梵行即是三十七品。何以故？三十七品性非顛倒，能壞顛倒；性非惡見，能壞惡見；性非悑畏，能壞悑畏；性是淨行故，能令眾生畢竟造作清淨梵行也。
述曰：上來雖引經論，明業因多種，至時斷罪，未明輕重，故別引優婆塞戒經，辯業不同，別有四例：一、將物對意有四。二、輕重不同有八。三、上中下不同復八。四、依薩婆多論，有心無心不同復八。臨時判罪，並皆攝盡。故經第一云：有物重意輕，有物輕意重，有物重意重，有物輕意輕。第一、有物重意輕者，如無惡心殺於父母者是。第二、物輕意重者，如以惡心殺於畜生者是。第三、物重意重者，如以極惡心殺所生母者是。第四、物輕意輕者，如以輕心殺於畜生者是。第二、如是惡業復有八種輕重不同。何等為八？一、者方便重，根本成已輕。二、有根本重，方便成已輕。三、有成已重，方便根本輕。四、有方便根本重，成已輕。五、有方便成已重，根本輕。六、有根本成已重，方便輕。七、有方便根本成已重。八、有方便根本成已輕。物是一種，以心力故，得輕重果。如十善業道有其三事：一、方便，二、根本，三、成已。若復有人，能勤禮拜供養父母、師長、和尚、有德之人，先意問訊，言則柔軟，是名方便。若作已竟，能修念心，歡喜不悔，是名成已。作時專著，是名根本。十善既爾，十惡亦然。第三、是十業道復有三種：謂上、中、下。或方便上、根本中、成已下，或方便中、根本上、成已下，或方便下、根本上、成已中。綺互作八，准前可知。第四、依薩婆多論，方便、根本、成已，有心、無心，作八句。准類可知。
又如阿毘曇心論云：有五種果：一、報果，二、所依果，三、增上果，四、身力果，五、解脫果。若是善有漏法，或四果，或五果。能斷結使，是謂五果。不依斷結，是謂四果，除解脫果。若是無漏法，或四果，或三果。若能斷結，於四果中，除其報果。若不斷結，除報果、解脫果。若是無記法中，唯有三果，除報果、解脫果。
第一、就地獄明起不善。依毘曇論云：有五業道：一惡口，二綺語，三貪，四瞋，五邪見。於中惡口綺語及瞋，彼受苦時，三種現行：惡罵獄卒故，惡口現行。即此惡口，語不應時，違法非正，即落綺語。爾時忿怒，即是瞋恚。此三不善，地獄現行。若論貪業及與邪見，成就在心而不現行。以彼麁凡未斷煩惱故，貪邪見成就在心。彼處男女各常受苦，無有男女共行邪事，是故無此貪心現行。以常受苦，心識暗鈍，不能推求因果有無，是故亦無邪見現行。自餘殺、盜、妄語、兩舌，彼處不行，一向是無。間：若地獄不有現行貪及邪見業道者，云何說彼成就此二？答：煩惱心法未斷已來，雖不現行，性常成就。不同身口七支色業，是麁作法，發動方成；無造作處，則不說成。故雜心論云：地獄之中，無相殺故，無殺業道。無受財故，無盜業道。無執受女人故，無邪婬業道。異想說故，名妄語；彼無異想，故無妄語。常樂離故，無兩舌。為苦所逼故，有惡口。不時說故，故有綺語。貪及邪見成就不行。
第二第三、明鬼畜道中十惡具有，而無身口七支惡律儀也。問：今畜生中不知言者，雖有音聲，成口業不？答：彼起瞋時，發聲則別。雖非言辯，亦成口業。故成實論云：畜生音聲是口業不？答：雖無言說之別，從心起故，亦名為業。亦可言具十者，多是龍王，解人意志，故具十業道。自餘癡鈍畜生，但可具身三、意三六種。餘四不具，以口不解語故。若據劫初畜生解人語者，此亦可具十惡。
第四、就人中起罪行者，人中即有四天下。南閻、東弗、西耶，此三方人起惡多故，皆具十惡。然東西則輕，南方最重，以有受惡律儀故。若就北單以論罪者，彼方唯有四不善業：一綺語，二貪，三瞋，四邪見。由有歌詠，故有綺語。貪瞋邪見，成而不行。問：北方有行欲事，云何言無邪婬業道？答：彼方無夫妻共相配偶。雖有婬事，無相凌奪，故無邪婬。問：既有行婬，即貪欲現行，云何而言但成不行？答：彼起婬貪，非俗能裁。雖數現行，聖說無罪。但此貪心所起之婬，尚非罪業，不牽苦報，何況內心能起之貪。如世夫妻，貪愛非制。問：北方之人既有歌詠等，此不應法，即是妄語。云何不說有妄語業？答：彼人淳直，不行姦偽。無誑他心，故非妄語。彼定千歲，故無殺命。彼方衣食，地有粳米，樹有寶衣，自然而出，無有主掌，故無偷盜。彼人和柔，故無兩舌、惡口等業。故雜心論云：欝單有四不善業道。壽命定故，無殺生。無愛財故，無盜。無執受女人故，無邪婬。無欺他故，無妄語。常和合故，無兩舌。以柔軟故，無麁言。有歌歎故，有綺語。若論意業道，雖成就而不現行。
第五、就天起罪行者，此欲界六天有殺盜等。於中雖有十不善業，而無身口七種惡律儀。故雜心論云：欲界六天有十業道，離不律儀。雖不害天而害餘趣，如害修羅，亦有截手足斷而復還生，若斬首則死。展轉相奪，乃至十業道一切皆有。亦有薄福諸天，乏少資緣，更相攬竊，故有盜業。或有諸天，自薄所愛，婬他美天，故有邪婬。自餘七業，文顯可知。若論色無色天，依如毘曇，則無不善。據理而言，亦有輕微三業不善。謂彼意地有邪慢等身口業過。如初禪中婆伽梵王語諸梵眾：汝得住此，我能令汝盡老死邊。汝等不須諸瞿曇所。黑齒比丘往彼問言：初禪三昧，依何三昧生，從何三昧滅？梵王答言：我是諸梵中尊者。黑齒比丘言：我不問梵王尊卑，但問初禪三昧依何三昧生？從何三昧滅？彼不能答，即捉尊者牽出眾外。語尊者言：我不能知初禪三昧從何三昧生，從何三昧滅，汝何忍在梵中損辱我也。此是諂詐不善煩惱。言佛不能令汝解脫，即是謗佛、綺語、惡口。上界唯有此諂詐，發動身口微不善業。然不於他人起麁違損。以生上者，曾修得定，盡離欲界麁貪瞋等，故得彼報，還能修定。雖有煩惱，唯是癡心。以迷道故，起愛慢等。樂修善法，望得勝他。此等煩惱為定所壞，故不損物，不相違害。若依毘曇，上界煩惱非是不善，說為無記。此細貪等能行淨心，雖是無記，體是染污，不同報生色苦心樂及威儀等，白淨無記。故論說為穢污無記，是污穢故，潤業受生。若此煩惱不潤業者，業種則焦，永不牽報，上界眾生不應更生。由能潤業，故得更生。問：上界煩惱既能潤業潤生得報，何故非記？答：上界煩惱雖復潤業，唯得總報受生而已。不由此惑正感樂果，亦不招苦，故是無記。不同下界不善煩惱，感得總報及別報苦。若依成實論，上二界中所起邪見，皆名不善。如彼論說：人在色無色界，謂是涅槃。臨命盡時，見欲色中陰，即生邪見，謂無涅槃，謗無上法。當知彼中有不善業。又論說：彼上界邪見是苦因緣。道理上界據其位判，眾生心細，所起或微，多不成業，故名無記。若據通論，不妨於中有起麁耶成不善者。毘曇所說，義當前判。成實所論，義當後通。又據望理，彼細煩惱皆違理起，悉是不善。准依成實，不善惡業三界通起，唯有多、少、增、微為異。
述曰：向來就凡明諸罪行依身起處竟。若論聖人如須陀洹等，出觀失念，容有起意輕微不善，生惡願等具欲結者，貪瞋雖強，片似餘凡，唯可直起貪欲瞋慢，不更思量起邪見心，亦不起殺盜等心。如依毘曇，得有眷屬加拳等事輕不善業。若依成論，有意不善，設動身口，不成業報。
又彌勒菩薩所問經論云：此十不善業道，一切惡法，皆從貪瞋癡起。如依三毒起殺生者：若依貪心起者，或為皮肉錢財故斷生命等，是名依貪起。若依瞋心起者，或以瞋心殺害怨家等，是名依瞋起。若依癡心起者，或有人言：殺蛇蠍等，以生眾生苦惱故，雖殺無罪。或言：波羅斯等言：殺却老父母及重病者，則無罪報。是名依癡起。如依三毒起偷盜者：若依貪心起者，或為自身，或為他身，或為飲食等，是名依貪起。若依瞋心起者，或於瞋人邊及瞋人所愛，偷盜彼物等，是名依瞋起。若依癡心起者，如有婆羅門言：一切大地諸所有物，唯是我有。何以故？以彼國王先施我故。以我無力故，為餘姓奪我受用。是故我取，即是自物，不名偷盜。是名依癡心起。如依三毒起邪婬者：若依貪心起者，或於眾生起貪染心，不如實修行等，是名依貪起。若依瞋心起者，或於他守護資生，依瞋心故起；或婬怨家妻妾，或婬怨所愛之人等。是名依瞋起。若依癡心起者，或有人言：譬如碓臼熟華果，飲食河水，及道路等，女人行婬無罪。或如波羅斯等邪婬母等。是名依癡起。如依三毒起妄語者：此三可解。如是兩舌、惡口、綺語。皆亦如是。依貪心起者，依貪結生，次第二心現前，如是名為依貪起。依瞋結生者，名為依瞋起。依癡結生者，名為依癡結起。如貪瞋與邪見，皆亦如是應知。問曰：何故不說作不作相、無作相？決定何業中有，何業中無？答曰：唯除邪婬，餘六業中悉皆不定。此義云何？若自作者，成就作業及無作業。若使他作，唯有不作，不得有作。於邪婬中決定有作，不得有不作。何以故？以此邪婬畢竟自作，無使他作。是故經言：頗有非身作業而得成就殺生罪不？答言：有。如口使人作，成就殺罪。又問：頗有非口業作而得成就妄語罪不？答言：有。如以身業作，成就口業妄語之罪。又問：頗有非身業作、非口業作而得成就身口業不？答言：有。如以依仙人瞋心故，以唯欲界色身善業道中畢竟有作及以無作。禪無漏戒無無作戒。何以故？以依心故。中間禪不定。若深厚心，畢竟恭敬心，作身口業，成就作業及無作業。若深厚心，結使心，起身口業，亦成就作業及無作業。若非深厚心，非畢竟恭敬心，造身口業，唯有作業，無無作業。若非深厚結使心，發身口業，亦唯有作業，無無作業。而方便作業，心還悔者，唯有作業，無無作業。問曰：於業道中，何者是前眷屬？何者是後眷屬？答曰：若起殺生方便，如屠兒殺羊，或以物買，將詣屠所，始下一刀，或二三刀，羊命未斷。所有惡業，名前眷屬。隨下何刀，斷其命根，即彼念時，所有作業及無作業，是等皆名根本業道。次後所作身行作業，是名殺生後眷屬業。乃至綺語，皆亦如是，應知。自餘貪瞋邪見業中，無前眷屬。以初起心，即時成就根本業道。又身口意十不善業道，一切皆有前後眷屬。此義云何？如人起心欲斷此眾生命，因復更斷餘眾生命。如欲祭天，殺害眾生，即奪他物。欲殺彼人，復婬其妻。生如是心，還使彼妻自殺夫主。復以種種鬪亂言說，破彼親屬，無時非實。於破物中生於貪心，即於彼人復生瞋心。為殺彼人故，生如是邪見，增長邪見，以斷彼命，復欲殺其妻男女等。如是次第具足十種不善業道。如是等業，名前眷屬。一切十不善業道皆亦如是，應知。又離善道非方便，修行善業道是方便。以遠離根本故，及遠離方便者。言方便者，如彼沙彌欲受大戒，將詣戒場，禮眾僧足，即請和尚受持三衣。始作一白，作第二白時，如是悉皆名前眷屬。從第三白至羯磨竟，所起作業，及彼念無作業，是等皆名根本業道。次說四依乃至不捨，所受善行，身口作業及無作業，如是等悉皆名後眷屬。問曰：應說十不善業道果及隨順因？答曰：有三種果：一、果報果，二、習氣果，三、增上果。一一業道皆有此三種。此義云何？具足十不善業道，有下、中、上。若生地獄中，是果報果。習氣果者，從地獄退，生于人中。依殺生故，有短命果；依偷盜故，無資生果；依邪婬故，不能護妻；依妄語故，有他謗果；依兩舌故，眷屬破壞；依惡口故，不聞好聲；依綺語故，為人不信；依本貪故，貪心增上；依本瞋故，瞋心增上；依邪見故，癡心增上。如是一切名習氣果。增上果者，依彼十種不善業道，一切外物無有氣勢。所謂土地高下，雀鼠雹棘，塵土臭氣，多有蛇蠍，少穀細穀，少果細果，及以苦果，如是一切名增上果。復有相似果者，如殺者故興所害眾生種種諸苦。因彼苦故，生地獄中，受種種苦。以斷他命，後生人中，得短命報。斷他暖觸，是故一切外物資生無有氣量。如是一切十業道中，隨義相應解釋，應知。如劫奪他物，邪婬他妻，雖不生他重逼惱苦，而破壞心，是故受罪。雖不破壞，不瞋，不惡口，而由惡心，是故得罪。
若依十善分別者，如毘曇說：於彼地獄趣中唯有意地三善業道。然但成就而不現行。北方亦同。自餘一切皆具十義。文顯可知。
如彌勒菩薩所問經論云：是菩薩行十不善業道集因緣故，則墮三惡。行十善業道集因緣故，則生人天。又是上十善業道與智慧觀和合修行，其心陜劣，心厭三界，遠離大悲，從他聞聲而通達故，聞聲意解，成聲聞乘。又是上十善清淨業道，不從他聞，自正覺故，不具大悲而通達深因緣法，成辟支佛乘。又是上上十善業道，清淨具足，其心廣大無量，為諸眾生起悲愍故，修行一切種，令清淨具足故，成菩薩乘。問曰：云何名業道義？答曰：身口七業，即自體相，名為業道。餘三者，意相應心。又即彼業能作道故，名為業道。問曰：若即業名道，皆能起地獄等者，何故餘三非是業道？答曰：如彼七業，此三能作彼根本故，以相應故，不能如彼業故，不名業道。問曰：一切美味飲酒食肉，拳手摑打，一切戲笑，如是等惡行；一切禮拜供養恭敬，遠離飲酒等，如是等善行，何故不記以為業道？答曰：遠離飲酒等，唯是心業，能起七業，非身口業，是故非業道。若作與心相應，亦是業道。問曰：若即彼業能作道，名為業道者，即一切法於心皆名業道。何故但說十種業道，不說無量業道？答曰：以勝重故。以諸惡行及善行中，十業道重，餘非重故，不說無量。又七業一向極重，意三亦輕亦重。飲酒等不爾，以是故但說十名為業道，不說餘者名為業道。問曰：遠離殺生者，云何殺生等相應說？答曰：殺生有八種：一故心，二他，三定不定眾生相，四疑心，五起捨命方便，六作，七不作相，八無作相。是等名為殺生身業，身口意業，名為殺生。問曰：何故名故心者？答曰：若不故心成殺生罪者，則阿羅漢不得涅槃。以阿羅漢斷世間因，有不作心而殺眾生，亦應還生世間。而實不然。以是義故，不故心殺，不得罪報。問曰：何故名他？答曰：非自命故。若有他人是可殺者，能殺人得殺生罪。以自殺者，無可殺境，故自斷命，不得惡報。又阿羅漢自害其身，斷己命故，而彼無罪。何以故？已離瞋心等故，是自殺，不得殺罪。問曰：何名定、不定眾生相者？答曰：定眾生相者，如有百千人，作心於中定殺其人，是得殺罪。若殺餘人，不得殺罪。不定者，以捨一切故，隨殺得罪。以彼處不離眾生相故。問曰：何故名疑者？答曰：疑心殺生，亦得殺罪。以彼是眾生，亦得殺罪。以捨慈悲心故，得殺罪。問曰：何故名起捨命方便者？答曰：若殺者於彼事中起不善心，必欲斷命，非慈悲心作殺方便，是名為起。問曰：何故名作、不作相、無作相者？答曰：作者，所作事。不作者，所名作事。彼作事共起，雖作業滅，而善無記法相續不斷。如修多羅說：有信者修行十種功德，行住睡寤等，日夜常生功德，增長功德。若離身口業，更無無作，云何異心法而得增長？是故當知離身口業有無作法。又自不作，使他作業，若無無作，此云何成？若無無作法，離波羅提木叉亦應無無作戒。是故當知有無作法。問曰：云何名遠離偷盜者？答曰：偷盜有九種：一他護，二彼想，三疑心，四知不隨他，五欲奪，六知他物起我心，七作，八不作相，九無作相。是等名為偷盜身業。問曰：何名他護者？答曰：此明取他護物。問曰：何名彼想者？答曰：若不生自想，不言是我物，則不得罪，名為彼想。問曰：何名疑心者？答曰：若心有疑，為是我物，為是他物。而彼物他物，並須識之。問曰：何名知不隨他者？知他物，生心他隨我想。問曰：何名欲奪者？答曰：起損害心。問曰：何名和他物起我心者？答曰：若不異見，若闇地取，若疾疾取，若取餘物，若取他物，若取自物想。問曰：何名作、不作相、無作相者？答曰：此三如前殺生中說。問曰：云何遠離邪婬者？答曰：邪婬有八種：一護女人，二彼想，三疑心，四道非道，五不護，六非道非時，七作，八無作想。是等名為邪婬身業。問曰：何名護女人者？答曰：所謂父母等護。問曰：何名彼想者？答曰：若知彼女是父母等所護女想，非不護想。問曰：何名疑心者？答曰：若生疑心，為自女，為他女，為父母護，為不護等女，一一皆成邪婬。問曰：何名道、非道者？答曰：道者所有道，非道者謂非道。問曰：何名彼不護女、非道非時者？答曰：此亦名邪婬。問曰：何名作、不作相、無作相者？答曰：此三如殺生中說。然此中不作相者，於邪婬中無如是不作法，以要自作成。問曰：云何名遠離妄語者？答曰：妄語有七種：一見等事，二顛倒非顛倒事，三疑心，四起覆藏想，五作，六不作相，七無作相。是等名為妄語口業。問曰：何名見等事者？答曰：謂見聞覺知。問曰：何名顛倒、非顛倒事者？答曰：顛倒事者，如聞如彼事。非顛倒者，謂如彼事。問曰：何名疑心者？答曰：若生疑，為如是、不如是，為一向如是，為一向不如是。問曰：何名起覆藏想者？答曰：覆藏實事，異相事中住異相說。作、不作、無作相，如殺生中說。問曰：云何遠離兩舌者？答曰：兩舌有七種：一起不善意，二實虛妄，三破壞心，四先破不和合意，五作，六不作相，七無作相。是等名為兩舌口業。此七易解，不煩釋之。問曰：云何遠離惡口者？答曰：惡口有七種：一依不善意，二起惱亂心，三依亂心，四言說他，五作，六不作相，七無作相。此七亦易，不煩釋之。問曰：云何遠離綺語者？答曰：綺語有七種：一依不善意，二無義，三非時，四惡法相應，五作，六不作相，七無作相。問曰：何名依不善意者？答曰：依欲界修道煩惱心相應說，名為綺語。問曰：何名無義者？答曰：離實義故。問曰：何名非時者？答曰：語雖有義而非時說，亦成綺語。又有時說，於大眾中為自在人說，亦成綺語。問曰：何名惡法相應者？答曰：謂一切戲語、非法歌舞等，一切與不善法相應者，皆是綺語。作、不作、無作相者，如前殺生中說。此下貪瞋邪見，其文易解，不煩釋之。
又論云：如娑伽羅龍王所問經中，如來說言：龍王，離殺獲得十種離煩惱熱、清涼之法。何等為十？一、施與一切眾生無畏，二、安住大慈念中，三、斷諸煩惱過患習氣，四、取無病果，五、增長壽種子，六諸非人等常所守護，七、睡寤安隱，八、不見惡夢，離怨恨心，九、不畏一切外道，十、退生天中。是名十種離煩惱熱、清涼之法。龍王若不殺善根迴向阿耨菩提者，彼人得菩提時，心得自在，是故壽命無量。如龍王，菩薩離殺生故，能起布施，則得成就大富資生，不可破壞，得長壽命，行菩薩行，過諸世間所惱惡事。如是龍王，十善業道亦復如是，莊嚴成就大利益故。
如雜寶藏經云：昔佛在世時，波斯匿王有其一女，名曰善光。聰明端正，父母憐愍，舉宮愛敬。父語女言：汝因我力，舉宮愛敬。女答父言：我有業力，不因父王。王聞瞋忿而語之言：今當試汝，有自業力。即遣左右覓一最下貧窮乞人，以女妻之。王語女言：汝自有業不假我者，從今可驗。女猶答言：我有業力。即共窮人相將出去。婦問夫言：有父母不？夫答婦言：我父母先此舍衛城中第一長者。父母居家，都已死盡，無所依怙，是以窮乞。婦復問言：汝今頗知故宅處不？答言：知處。垣宅毀壞，遂有空地。夫婦相將往至故舍，周歷案行。隨其行處，伏藏自出。即以珍寶雇人造宅，未盈一月，宮宅悉成。宮人伎女，奴婢僕使，不可稱計。王卒憶念：我女善光云何生活？有人答王：善光女郎宮室錢財不減於王。王女即日遣其夫主請王到舍，王即受請。見其家內，宮宅莊嚴，歎未曾有。王往問佛：此女先世作何福業，得生王家，身有光明？佛答王言：乃往過去九十一劫毘婆尸佛入涅槃後，有槃頭王以佛舍利起七寶塔。王大夫人見，即便以天冠拂飾著像頂上，以天冠中如意寶珠著塔頭，因發願言：使我將來身有光明紫磨金色，尊榮豪貴，莫墮三惡八難之處。昔夫人者，今善光是。後於過去迦葉佛時，復以餚膳供養佛僧，而夫遮斷。婦即勸請：我今已請使得充足。夫還聽婦。爾時婦者，今善光是。爾時夫者，今日夫是。由昔遮婦，世常貧賤。以還聽故，要因其婦得大富貴。無其婦時，後還貧賤。以是因緣，善惡之業，逐身受報，未曾違失。
又雜寶藏經云：佛在世時，波斯匿王時於眠中聞二內官共諍道理。一人說言：我依王活。一答言：我自依業，不依王也。王聞，可彼依王活者而欲賞之，即遣直人語夫人言：我今當使一人往者，重與財物。尋即遣彼依王活者，持所飲酒送與夫人。此人出戶，鼻中血出，不得前進。尋即倩彼依業者送。夫人見已，重賜錢財衣服瓔珞，來到王前。王見深怪，即便喚彼依王活者而問之言：我使汝去，云何不去？彼即向王具白情事。王聞歎言：佛語真實。自作其業，還自受報，不可奪也。由是觀善惡報應，自業所引，非天非王之所能與。要須自作自得，起於正見，信業果報，近獲人天，遠招佛果。若違聖教，具受前苦。
又輪轉五道經云：迦維羅衛國、舍衛國，佛在世時，二國之間有一大樹，名尼俱類樹，高二十里，枝布方圓，覆六十里。其樹上子，皆數千萬斛。食之香甘，其味如蜜。甘果熟落，人民食之，眾病皆愈，眼目精明。佛在樹下，時諸比丘取果食之。佛告阿難：天下萬物各有宿緣。阿難白佛：何等宿緣？佛言：夫人作福，譬喻此樹。稍稍漸大，收子無限。夫人豪貴，國王長者，從禮三尊中來。為人大富，財物無限，從布施中來。為人長壽，無有疾病，身體強壯姝長，從持戒中來。為人端正，顏色潔白，輝容第一，見無不喜，從忍辱中來。為人精進，樂於福事，從精進中來。為人安庠，言行審諦，從禪定中來。為人才明，達解深法，從智慧中來。為人音聲清徹，聞者樂聽，從歌歎三寶中來。為人潔淨，無有疾痛，從慈心中來。阿難白佛：云何為慈？佛言：一、慈眾生如母愛子。二、悲世間欲令解脫。三、解脫道意，心常歡喜。四、為能護一切不犯。是名慈心。佛言：為人姝長，恭敬人故。為人短小，輕慢人故。為人醜陋，喜瞋恚故。為人生無所知，不學問故。為人專愚，不教人故。為人瘖瘂，謗毀人故。為人聾盲，不聽法故。為人奴婢，負債不償，不禮三寶故。為人醜黑，遮佛光明故。為人生在裸國者，輕衣入精舍故。生馬蹄國者，著屐躡佛前故。生穿胸人國者，布施作福，悔惜心故。生在麞鹿麋麂中者，喜驚悑人故。生在龍中者，調戲忿怒人故。身生惡瘡、癩疾難差，醫藥所不治，苦痛難言者，前身喜鞭打眾生故。人見歡悅者，前身見人歡悅故。人見不歡悅者，前身見人不歡悅故。喜遭縣官，閉在牢獄，杻械其身者，前身喜籠繫眾生不從意故。為人口缺者，前身鉤魚口缺故。為人聞說法，心不聽採，於中兩舌亂人聽受者，後生作長耳驢、耽耳狗中。為人慳貪，而驕悕，好獨食者，死入地獄，墮餓鬼中。出生為人，貧窮飢餓，衣不蓋形，食不供口。為人好食獨噉，惡食施人者，後墮猪肫蜣蜋之中。為人喜剝脫人物者，後墮羊中，生被剝皮。為人喜殺生者，後生為水上作蜉蝣之蟲，朝生暮死。為人喜偷盜人物者，後生奴婢牛馬中。為人喜妄語，傳人惡者，死入地獄，烊銅灌口，拔出其舌，以牛犁之。後墮鴝鵅鴉鵲鳥中。人聞其鳴，莫不驚悑。皆言變怪，祝令其死。為人喜婬他婦女者，死入地獄，男抱銅柱，女臥鐵床。後墮婬象鵞鴨鳥中。為人喜飲酒，醉犯三十六失者，死入地獄，墮沸𡱁泥犁中，後生墮狌狌獸中。後生為人，愚癡故無所知。為人夫婦不相和順，數共鬪諍，更相驅遣者,後墮鳩鴿中。為人喜貪人力者,後墮象中。佛言：除州縣官長，稟食官祿、無罪。或私侵於民，鞕打輸送，告訴無地，杻械繫錄不得寬縱者，此人罪報死入地獄。神更受痛數千萬劫，罪畢乃出。後墮水牛中，穿領決鼻，牽船挽車，大杖打撲，償其宿罪。為人不潔淨者，從猪中來。為人慳貪不好施者，從狗中來。為人佷戾自用者，從羊中來。為人不安庠不能忍事者，從獼猴中來。為人內惡，含毒心者，從蝮蛇中來。為人好於美食，恐害眾生，無有善者，前身從犲狼狸猫中來。
又佛說須摩提女經云：爾時羅閱城有長者，號曰郁迦。有女名須摩提，厥年八歲。歷世奉敬過去無數百千諸佛，積累功德，不可稱計。行到佛所，頭面禮足，却住一面，叉手白佛：欲有所問，願為解說。佛語須摩提：恣所欲問，今當為說，令汝歡喜。須摩提問佛言：菩薩云何所生處人見之常歡喜？云何得大富有，常多財寶？云何不為他人所別離？云何不在母人腹中，常得化生千葉蓮花中立法王前？云何得神足，從不可計億剎土去到彼間得禮諸佛？云何得無讎怨無侵嫉者？云何所說，聞者信從，踊躍受行？云何得無殃罪，所作善行，無能壞者？云何魔不能得其便？云何臨壽終時，佛在前立，為說經法，即令不墮苦痛之處？所問如是。是時佛語須摩提：如汝所問如來義者，善哉大快，乃如是乎！汝若欲聞，吾當解說。時女即言：甚善，世尊，願樂欲聞。佛言：菩薩有四事法，人見皆歡喜。何等為四？一、瞋恚不起，視怨家如善知識。二、常有慈心向於一切。三、常行求索無上要法。四、作佛形像。菩薩復有四事法，得大富有。何等為四？一、布施以時，二、與已倍悅，三、與後不悔，四、既與不求其報。菩薩復有四事法，不為他人所別離。何等為四？一、不傳應說，鬪亂彼此。二、導愚癡者，使入佛道。三、若有毀敗正法，護使不絕。四、勸勉諸人，教使求佛，令堅不動。菩薩復有四事法，得化生千葉蓮華中，立法王前。何等為四？一、細擣紅青黃白蓮華，合此四種，末之如塵，使滿軟妙華，持是供養世尊若塔及舍利。二、不令他人起瞋恚意。三、作佛形像，使坐蓮華上。四、得最正覺，便歡喜住。菩薩復有四事法，得神足，從一佛國復至一佛國。何等為四？一、見人作功德，不行斷絕。二、見人說法而不中止。三、常然燈火於塔寺中。四、求三昧。菩薩復有四事法，得無讎怨無侵嫉者。何等為四？一、於善知識無諛諂心。二、不慳貪妬他人物。三、見人布施，助其喜。四、見菩薩諸所作為，不行誹謗。菩薩復有四事法，其所語言，聞者信從，踊躍受行。何等為四？一、口之所說，心亦無異。二、於善知識，常有至誠。三、聞人說法。不生是非。四、若見他人請令說法，不求其短。菩薩復有四事法，得無殃罪，所作善行疾得淨住。何等為四？一、心意所念，常志於善。二、常持戒、三昧、智慧。三、初發菩薩意，便起一切智，多所度脫。四、常有大慈，愍於一切。菩薩復有四事法，魔不能得其便。何者為四？一、常念於佛，二、常精進，三、常念經法，四、常立功德。菩薩復有四事法，臨壽終時佛在前立，為說經法，令其不墮苦痛之處。何等為四？一、為一切人故，具滿諸願。二、若人布施諸不足，念欲足之。三、見人雜施，若有短少，便裨助之。四、常念供養於三寶。爾時須摩提白佛言：唯世尊所說四十事，我當奉行，令不缺減，悉使具足，不違一事。
又辯意長者子經云：爾時世尊與無央數大眾共會，圍繞說法。時舍衛城中有大長者子，名曰辯意，從五百長者子，來詣佛所，為佛作禮，叉手白言：欲有所問，唯願慈愍。有何因緣得生天上？復何因緣來生人中？復何因緣生地獄中？復何因緣常生餓鬼中？復何因緣生畜生中？復何因緣常生尊貴中，眾人所敬？復何因緣生奴婢中，為人所使？復何因緣生庶民中，口氣香潔，身心常安，為人所譽，不被誹謗？復何因緣得生為人，常被誹謗，為人所憎，形體醜惡，身意不安，常懷恐悑？復何因緣所生之處常與佛會，聞法奉眾，初不差違，遭遇知識，逮得好心；若作沙門，當得所願？所問如是，唯願世尊分別解說，令使眾會得聞正教，願使一切得濟彼安。佛告長者子：諦聽，諦聽，善思念之。吾當為汝解說妙要。有五事行，得生天上。何謂為五？一、慈心不殺，恤養物命，令眾得安。二、賢良，不盜他物，布施無貪，濟諸窮乏。三、貞潔，不犯外色，男女護戒，奉齋精進。四、誠信，不欺於人，護口四過，無得貪欺。五、不飲酒，不經過口。行此五事，乃得生天。佛告辯意：復有五事得生人中。何謂為五？一、布施，恩潤貧窮。二、持戒，不犯十惡。三、忍辱，不亂眾患。四、精進勸化，無有懈怠。五、一心，奉孝盡忠。是為五事，得生人中，大富長壽，端正威德，得為人主，一切敬侍。佛告辯意：復有五事，死入地獄，億劫乃出。何謂為五？一、不信有佛、法、眾而行誹謗，輕毀聖道。二、破壞佛寺尊廟。三、四輩轉相誹謗，不計殃罪，無敬順意。四、反逆，無有上下、君臣、父子，不相順從。五、當來有欲為道，已得為道，便不順師教誨而自貢高，輕慢誹謗師。是為五事，死入地獄，展轉地獄，無有出期。復有五事，墮餓鬼中。何謂為五？一、慳貪，不欲布施。二、盜竊，不孝二親。三、愚闇，無有慈心。四、積聚財物，不肯衣食。五、不給父母、兄弟、妻子、奴婢。是為五事，墮餓鬼中。復有五事，作畜生行，墮畜生中。何謂為五？一、犯戒，私竊偷盜。二、負債觝而不償。三、殺生以身償之。四、不善聽受經法。五、常以因緣艱難齋戒、施會，以俗為緣。是為五事，生畜生中。復有五事，得為尊貴，眾人所敬。何謂為五？一、施慧普廣，二、禮敬三寶及眾長者，三、忍辱無有瞋恚，四、柔和謙下，五、博聞經戒。是為五事，得為尊貴，眾人所敬。復有五事，常生卑賤，為人奴婢。何謂為五？一、憍慢，不敬二親。二、剛強，無恪心。三、放逸，不禮三尊。四、盜竊，以為生業。五、負債逃避不償。是為五事，常生卑賤奴婢之中。復有五事，得生人中，口氣香潔，身心常安，為人所譽，不被誹謗。何謂為五？一、至誠，不欺於人。二、誦經，無有彼此。三、護戒，不謗聖道。四、教人遠惡就善。五、不求人長短。是為五事，生於人中，口氣香潔，身心常安，為人所譽，不被誹謗。復有五事，若在人中，常被誹謗，為人所憎，形體醜惡，心意不安，常懷恐悑。何謂為五？一、常無至誠，欺詐於人。二、大會之人有說法者而誹謗之。三、見諸同學而輕試之。四、不見他事而為作過。五、鬪亂兩舌彼此。是為五事，若在人中，常被誹謗，為人所憎，形體醜惡，身心不安，常懷恐悑。復有五事，所生之處常與佛、法、眾會，初不差違。見佛聞法，便得好心；若作沙門，即得所願。何謂為五？一、身奉三寶，勸人令事。二、作佛形像，當使鮮潔。三、常奉佛教，不犯所受。四、普慈一切，與尊正等，如愛赤子。五、所受經法，晝夜諷誦。是為五事，所生之處常與佛、法、眾會，初不差違。見佛聞法，便得好心；若作沙門，即得所願。於是長者子辯意聞佛說是五十事要法之義，欣然歡喜，逮得法忍。五百長者皆得法眼淨。又諸會各得所志。
頌曰：
心境相乘，業結牽纏。七識起發，
八識因緣。三界受報，六趣遷延。
隨事起業，觸處拘連。五陰勞倦，
九惱迍邅。自非慈聖，豈益我筌。
含情普洽，機寤重玄。舒則利物，
卷則自然。
夫善惡之業用，實三報之徵祥；猶形影之相須，譬六趣之明驗。其三報者，以悦天后之耳目，翻孤九色之深恩，投禽王之全命，交受五苦之切酷，斯爲現報也。羣徒潛淪於幽壑，神陟輪飄而不改，身酸歷代之殃釁，不曉王子之喪目，斯生報也。外道縱禍於非想，迷法永惑於始終。爲著翅之暴貍，飛沈受困而難計，斯爲後報也。玄鑑三代溺喪之流，深記來變坏形之累。使悟四諦三明之室，令出三報五苦之闇也。
如優婆塞戒經云：佛言：善男子，衆生造業有其四種：一者現報。二者生報。三者後報。四者無報。此無報業，復有四種：一、時定報不定。二、報定時不定。三、時報俱定。四、時報俱不定。衆生作業有具不具。若先念後作，名作具足。若先不念，直造作者，名作不具足。復有作已不具足者，謂作業已，果報不定。復有作已亦具足者，謂作業已，定當得報。復有作已不具足者，果報雖定，時節不定。復有作已亦具足者，時報俱定。復有作已不具足者，持戒正見。復有作已亦具足者，毁戒邪見。復有作已不具足者，三時生悔。復有作已亦具足者，三時不悔。如惡既爾，善亦如是。
如善見律云：女人將欲受胎，月華水出。華水者，此是血名。欲懷胎時，於兒胞處生一血聚。七日自破，從此而出。若血出不斷者，男精不住，即共流出。若盡出者，以男精還復其處，然後成胎。故血盡已，男精得住，即便有胎。又女人有七事受胎：一相觸，二取衣，三下精，四手摩，五見色，六聞聲，七嗅香。問：何謂相觸受胎？荅：有女人月水生時，喜樂男子。若男子以身觸其身分，即生貪著而便懷胎。問：何謂取衣受胎？荅：如優陀夷共婦出家，欲愛不止，各相發問。欲精污衣，尼取舐之。復取内根，即便懷胎。問：何謂下精受胎？荅：如鹿母嗅道士精，欲心而飲，遂便懷胎，生鹿子道士。問：何謂手摩受胎？荅：如睒菩薩，父母俱盲。帝釋遥知，下來其所爲夫婦。既悉出家爲道，不合陰陽。以手摩臍下，即便懷胎而生睒子。問：何謂見色受胎？荅：有一女人，月華水成，不得男子合，欲情極盛，唯視男子，如宫女人亦復如是，即便懷胎。問：何謂聞聲受胎？荅：如白鷺鳥，悉雌無雄。到春節時，陽氣始布，雷鳴初發，雌鷺一心聞聲，便即懷胎。雞亦有聞雄雞聲亦得懷胎。問：何謂嗅香受胎？荅：如秦牛母，但嗅犢氣而亦懷子。
又增一阿含經云：爾時世尊告諸比丘：有三因緣，識來處受胎。一、母有欲，父有欲，父母共集一處，然外識未應來趣，便不受胎。若識來趣，父母不集，則不成胎。二、若復母人無欲，父欲意盛，母不大殷勤，則非成胎。三、若父母共集一處，母欲熾盛，父不大殷勤，則非成胎。復有三種：一、若父母共集一處，父有風病，母有冷病，則非成胎。二、若母有風病，父有冷病，則非成胎。三、若父身水氣偏多，母無此患，則非成胎。復有三種：一、若父母共集一處，父相有子，母相無子，則不成胎。二、若母相有子，父相無子，則不成胎。三、若父母俱相無子，則非成胎。復有三種：一、若復有時識神趣胎，父行不在，則非成胎。二、若有時父母應集一處，然母遠行不在，則不成胎。三、父母俱集不行，此則受胎。復有三種：一、若有時父母應來集一處，然父身遇重患，有時識神來趣，則非受胎。二、若母身得重患，則非成胎。三、若父母身俱得病，則非成胎。若父母無患，識神來趣，然父母俱相有兒，則成有胎。
又瑜伽論云：復次此胎藏八位差别。何等爲八？謂羯羅藍位，遏部曇位，閉尸位，鍵南位，鉢羅賒佉位，髮毛爪位，根位，形位。若已結凝前内稀，名羯羅藍。若表裏如酪，未至肉位，名遏部曇。若已成肉，仍極柔軟，名閉尸。若已堅厚，稍堪摩觸，名爲鍵南。即此肉團增長，支分相現，名鉢羅賒佉。從此以後，髮毛爪現，即名此位。從此以後，眼等根生，名爲根位。從此以後，彼所依處，分明顯現，名爲形位。又於胎藏中，或由先業力故，或由母不避不平等力所生隨順風故，令此胎藏或髮、或色、或皮，及餘支分變異而生。髮變異生者，謂由先世所作，能感此惡不善業，及由其母多習灰鹽等味，若飲若食，令此胎藏髮毛希尠。色變異生者，謂由先業因如前説。及由其母習近煙熱，現在緣故，令彼胎藏黑黯色生。又母習近極寒室等，令彼胎藏極白色生。又由其母多啗熱食，令彼胎藏極赤色生。皮變異生者，謂由宿業因如前説。及由其母多習婬欲，現在緣故，令彼胎藏或癬疥癩等惡皮而生。支分變異生者，謂由先業因如前説。及由其母多習馳走、跳躑威儀，及不避不平等現在緣故，令彼胎藏諸根支分缺减而生。又彼胎藏若當爲女，於母左脅倚脊向腹而住。若當爲男，於母右脅倚腹向脊而住。又此胎藏極成滿時，其母不堪持此重胎，内風便發，生大苦惱。又此胎藏業報所發，生分風起，令頭向下，足便向上，胎衣纏裹而趣産門。其正出時，胎衣遂裂，分之兩腋。出産門時，名正生位。生後漸次觸生分觸，所謂眼觸乃至意觸。
如正法念經云：有十七種中陰有法，汝當繼念，行寂滅道。若天若人念此道者，終不畏於閻羅使者之所加害。何等十七中陰有耶？第一、若人中死，生於天上，則見樂相中陰。猶如白㲲垂欲墮，細軟白净。復見園林華池，聞諸歌舞戲笑。次聞諸香。一切受樂無量種物，和合細觸。即生天上。以善業故，現得天樂。含笑怡悦，顔色清净。親族兄弟悲啼哭泣，以善相故，不聞不見，心亦不念。於臨終時，初生樂處，天身相似，如印文成。見天勝處即生愛境，故受天身。是則名曰初生中陰有也。第二中陰有者，若閻浮提人命終生鬱單越，則見細軟赤㲲可愛之色，即生貪心，以手捉持。舉手攬之，如攬虚空。親族謂之兩手摸空。復有風吹。若此病人冬寒之時，暖風來吹，除其寒苦。若暑熱時，凉風來吹，除其鬱蒸，令心喜樂。以心緣故，不聞哀泣悲啼之聲。若其集動，其心亦動，聞其悲聲，吹生異處。是故親族臨終悲哭，甚爲障礙。若不妨礙，生鬱單越，中閒次第有善相出。見青蓮華池，鵝鴨鴛鴦充滿池中。即走往趣，入中遊戲。欲入母胎，從華池出，行於陸地。見於父母，欲染和合。因於不净，以顛倒見，見其父身乃是雄鵝，母爲雌鵝。若男子生，自見其身作雄鵝身。若女人生，自見其身作雌鵝身。若男子生，於父生礙，於母生愛。若女人生，於父生愛，於母生礙。是名生鬱單越第二中陰有也。第三中陰有者，若閻浮提中死，生瞿耶尼，則有相現。若臨終時，見有屋宅盡作黄色，猶如金色，徧覆如雲。見虚空中有黄㲲相，舉手攬之。親族兄弟説言，病人兩手攬空。是人爾時善有將盡，見身如牛。見諸牛羣，如夢所見。若男子受生，見其父母和合而行不净。自見人身，多有宅舍。見其父相猶如特牛，除去其父相，與母和合。若女人生，自見其身猶如乳牛。作如是念：何故特牛與彼和合，不與我對。如是念已，受女人身。是名生瞿耶尼第三中陰有也。第四中陰有者，若閻浮提人命終，生於弗婆提界，則有相現。見青㲲相，一切皆青，徧覆虚空，見其屋宅悉如虚空。恐青㲲墮，以手遮之。親族説言遮空。命終見中陰猶如馬形。自見其父猶如䭸馬，母如騲馬。父母交會，愛染和合。若男子生，作如是念：我當與此騲馬和合。若女人生，自見己身如騲馬形，作如是念：如是䭸馬，何故不與我合。作是念已，即受女身。是名生弗婆提第四中陰有也。第五中陰有者，若鬱單越人臨命終時，見上行相。若大業心自在生天，以手攬空，如夢中所見好華上妙之香。第一妙色，香氣在手，見華生貪：今見此樹，我當昇之。作是念已，即上大樹，乃是昇於須彌，見天世界華果莊嚴，我當遊行。是名鬱單越人下品受生第五中陰有也。第六中陰有者，若鬱單越人以中業故，臨命終時欲生天上，則有相現。見蓮華池甚可愛樂，衆蜂莊嚴，一切皆香。昇此蓮華，須臾乘空而飛，猶如夢中，生於天上。作如是念：我今當至勝蓮華池。是名鬱單越人中品受生第六中陰有也。第七中陰有者，鬱單越人以業勝故，生三十三天善法堂等。臨命終時，見勝妙堂，莊嚴殊妙。其人爾時即升勝堂，生此殿中，以爲天子。是名鬱單越人生於天上，受上品生，第七中陰有也。第八中陰有者，若鬱單越人臨命終時，則有相現。見於園林遊戲之處，香潔可愛。聞之悦樂，不多苦惱。其心不濁，以清净心，即昇宫殿。見諸天衆遊空而行，猶如夢中。三十三天勝妙可愛，一切五欲皆悉具足。從鬱單越死，生此天中。是名鬱單越人生此天處，熏習遊戲乃死時相，第八中陰有也。第九中陰有者，若瞿耶尼人命終生天，有二種業。何等爲二？一者餘業，二者生業。生於天上。其人臨命終時，則有相見。以善業故，垂捨命時，氣不咽濁，脉不斷壞。諸根清净，見大池水，其水調適，洋洋而流，浮至彼岸。既至彼岸，見諸天女，第一端正，種種莊嚴，戲笑歌舞。其人見已，欲心親近，前抱女人。即時生天，受天快樂如夢，中陰即滅。是名第九中陰有也。第十中陰有者，若弗婆提人臨命終時，見於死相。見於自業，或見他業，或見殿堂殊勝莊嚴，心生歡喜，欲近受生。於殿堂外，見衆婇女與諸丈夫歌頌娱樂。於中陰有作如是念：欲得同戲。即入戲衆，猶如睡覺，即生天上。是名第十中陰有也。第十一中陰有者，諸餓鬼等惡業既盡，受餘善業。本於餘道所作善業，猶如父母，欲生天中，則有相現。若餓鬼中死，欲生天上。於餓鬼中飢渴燒身，常貪飲食，常念漿水。欲命終時，不復起念。本念皆滅，一切惡業皆悉不近，雖見飲食，唯以目視。如人夢中，見不食不飲。見天可愛，即走往趣，至於彼處，即生天上。是名第十一中陰有也。第十二中陰有者，以愚癡故，受畜生身，無量種類，受百千億生死之身。墮於地獄、餓鬼、畜生，轉輪世閒，不可窮盡。以餘善業，畜生中死，生二天處，或生四天王天或生三十三天。於畜生惡道苦報欲盡，將得脱身，則有相現。臨命終時，見光明現。以餘善業，癡心薄少。或見樂處，即走往趣，如夢所見。走往趣之，即生天上。是名第十二中陰有也。第十三中陰有者，地獄衆生希有難得生於天上。餘善因緣如業成熟，是地獄人，以業盡故，將欲得脱。從此地獄臨命終時，則有相現。命欲終時，若諸獄卒擲置鑊中，猶如水沫，滅已不生。若以棒打，隨打即死，不復更生。若置鐵函，置已即死，不復更生。若置灰河，入已消融，不復更生。若鐵棒打，隨打即死，滅已不生。若諸鐵鳥，食已不生。若諸惡獸，啗已不生。是地獄人惡業既盡，命終之後，不復見於閻羅獄卒。如油炷盡，則無燈業。地獄中陰有相不現。忽於虚空中見有第一歌舞戲笑，香風觸身，受第一樂，欲近生有。或生三十三天，或生四天王天。是名第十三中陰有也。第十四中陰有者，若人中死，還生人中，則有相現。於臨終時見如是相：見大石山，猶如影相，在其身上。爾時其人作如是念：此山或當墮我身上。是故動手欲遮此山，親里見之，謂爲觸於虚空。既見此已，又見此山猶如白㲲。即昇此㲲，乃見赤㲲。次第臨終，復見光明。見其父母愛欲和合而起顛倒。若男子生，自見其身與母交會，謂父妨礙。若女人生，自見其身與父交會，謂母妨礙。當於爾時，中陰即壞，生陰次起。如印所印，印壞文成。是名人中命終，還生人中，第十四中陰有也。第十五中陰有者，天中命終，還生天上，則無苦惱。如餘天子命終之時，愛别離苦，墮於地獄、餓鬼、畜生。如此天子，不失己身莊嚴之具，亦無餘天坐其本處。生於勝天，若四天處，命終之後，生三十三天，可愛勝相。是名第十五中陰有相續道也。第十六中陰有道相續者，若從上天還生下天，見衆蓮華園林流池，皆亦不如。既見此色，飢渴苦惱，渴仰欲得，即往彼生。如是雖同生天，二種陰有，二種相生。是名第十六中陰有相續道也。第十七中陰有道相續者，若弗婆提人生瞿陀尼有何等相？瞿陀尼人生弗婆提復有何相？如是二天下人，彼此互生，皆以一相。臨命終時，見黑闇窟。於此窟中，有赤電光，下垂如旛，或赤或白。其人見之，以手攬捉。現陰即滅，以手接旛。次第緣旛，入此窟中，受中陰身。近於生陰，見受生法，亦如前説。或見二牛，或見二馬，受染交會，即生欲心。既生欲心，即受生陰。是名第十七中陰有也。
佛説行七行現報經云：爾時世尊告諸比丘：有七種人可事可敬，是世閒無上福田。云何七種人？一者行慈，二者行悲，三者行喜，四者行護，五者行空，六者行無相，七者行無願。其有衆生行此七法，於現法中獲其果報。阿難白佛言：何故不説須陀洹、斯陀含、阿那含、阿羅漢、辟支佛，乃説此七事乎？世尊告曰：行慈七人，其行與須陀洹乃至佛等。其事不同，雖供養須陀洹等不現得報，然供養此人者，於現世得報。是故阿難當勤勇猛，成辦七法。
又雜寶藏經云：昔乾陀衛國有一屠兒，將五百頭小牛，盡欲刑犍。時有内官，以金錢贖牛，作羣放去。以是因緣，現身即得男根具足。還到王家，遣人通白：某甲在外。王言：是我家人，自恣而去，未曾通白。今何故爾？王時即唤，問其所以。荅王言曰：向見屠兒將五百頭小牛而欲刑犍，臣即贖放。以是因緣，身體得具，故不敢入。王聞喜愕，深於佛法生信敬心。夫以華報所感如此，況其果報豈可量也。
又新婆沙論云：昔有屠販牛人，驅牛涉路。人多糧盡，飢渴熱乏。息而議曰：此等羣牛，終非己物。宜割取舌，以濟飢虚。即時以鹽塗諸牛口。牛貪鹹味，出舌舐之。即用利刀，一時截取，以火煨炙，而共食之。食已相與臨水澡漱，俱嚼楊枝，揩齒既了，擘以刮舌。惡業力故，諸人舌根，猶如爛果，一時俱落。
如涅槃經云：善男子，如人捨命受大苦時，宗親圍繞，號哭懊惱。其人惶怖，莫知依救。雖有五情，無所知覺。肢節戰動，不能自持。身體虚冷，暖氣欲盡。見先所修善惡報相。如日垂没，山陵堆阜，影現東移，理無西逝。衆生業果，亦復如是。此陰滅時，彼陰續生。如燈生闇滅，燈滅闇生。善男子，如蠟印印泥，印與泥合，印滅文成，而是蠟印不變在泥。文非泥出，不餘處來，以印因緣而生是文。現在陰滅，中陰陰生。是現在陰終不變爲中陰五陰。中陰五陰亦非自生，不從餘來，因現陰故，生中陰陰。如印印泥，印壞文成。名雖無差，而時節各異。是故我説中陰五陰，非肉眼天眼所見。是中陰中有三種食：一者思食，二者觸食，三者意食。中陰二種：一、善業果，二、惡業果。因善業故，得善覺觀；因惡業故，得惡覺觀。父母交會判合之時，隨業因緣向受生處，於母生愛，於父生瞋。父精出時，謂是己有。見已心悦而生歡喜。以是三種煩惱因緣，中陰陰壞，生後五陰。如印印泥，印壞文成。生時諸根有具不具。具者見色，則生於貪；生於貪故，則名爲愛；狂故生貪，是名無明。貪愛、無明二因緣故，所見境界皆悉顛倒。
又修行道地經云：人行不純，或善或惡，當至人道。父母合會，精不失時，子來應生。其母胎通，無所拘礙，心懷歡喜而無邪念，則爲柔軟，堪任受子。其精不清不濁，中適不强，亦無腐敗，亦不赤黑，不爲風寒衆毒雜錯，與小便别。應來生者，精神便起。設是男子，不與女人共俱合者，五欲與通。男子敬念，欲向女人。父時精下，其神欣喜，謂是吾許。爾時即失，中止五陰，便入胞胎。父母精合，既在胞胎，倍用歡躍，是爲色陰。歡喜之時，爲痛樂陰。念於精時，是爲想陰。因本罪福，緣得入胎，是爲行陰。神處胎中，則爲識陰。如是和合，名曰五陰。若在胎時，即得二根：意根、身根也。至七日住中而不增减。又至二七日，其胎稍轉，譬如薄酪。至三七日，似如生酪。至四七日，精凝如熟酪。至五七日，胎精遂變，猶如生酥。至六七日，變如息肉。至七七日，轉如段肉。至八七日，其堅如坯。至九七日，變爲五皰：兩肘、兩髀及頭頸從中出也。至十七日復有五皰：二手腕、二脚腕及生其頭。至十一七日，續生十四皰：五手指、五足指及眼耳鼻口，此從中出。至十二七日，是諸皰相轉漸成就。至十三七日則現腹相。至十四七日則生肝肺心及其脾腎。至十五七日則生大腸。至十六七日則生小腸。至十七七日則有脾處。至十八七日生藏熟藏起此二處。至十九七日則生髀及𨄔、腸、骨、手掌、足趺、臂節筋連。至二十七日生陰臍乳頤頸形相。至二十一七日體骨各分，隨其所應，兩骨在頭，三十二骨著口，七骨著頸，兩骨著髀，兩骨著肘，四骨著臂，十二骨著胸，十八骨著背，兩骨著臗，四骨著膝，四十骨著足。復有微骨，總有一百八，與體骨肉合。其十八骨著在兩脅，二骨著肩。如是身骨，凡有三百而相連結。其骨柔軟，如初生瓠。至二十二七日，其骨稍堅，如未熟瓠。至二十三七日，其骨轉堅，譬如胡桃。此三百骨各相連綴，足骨著足，膝骨著膝，如是𨄔骨、髀骨、臗骨、脊骨、胸骨、脅骨、肩骨、頂骨、頤骨、臂腕手足諸骨等，各自轉相連著。如是聚骨，猶如幻化，隨風所由，牽引舉動。至二十四七日生一百筋，連著其身。至二十五七日生七千脉，尚未具成。至二十六七日，諸脉悉徹，具足成就，如蓮根孔。至二十七七日，有三百六十三筋皆成。至二十八七日，其肌始生。至二十九七日，肌肉稍厚。至三十七日，纔有皮像。至三十一七日，皮轉厚堅。至三十二七日，皮革轉成。至三十三七日，耳鼻脣指諸膝節成。至三十四七日，生九十九萬毛髮孔，猶尚未成。至三十五七日，毛孔具成。至三十六七日，爪甲始成。至三十七七日，其母腹中，若干風起，開兒目耳鼻口。或有風起，染其髮毛，或端正，或醜陋。又有風起，成體顔色，或白赤黑，有好有醜，皆由宿行。在此七日中，生風寒熱，大小便通。至三十八七日，在母腹中，隨其本行，自然風起。宿行善者，便有香風，可其身意，柔軟無瑕，正其骨節，令其端正，莫不愛敬。本行惡者，則起臭風，令身不安，不可心意，吹其骨節，令瘻斜曲，使不端正。又不能男，人所不喜。是爲三十八七日，九月不滿四日，其兒身體骨節則成爲人。其小兒體而有二分：一分從父，一分從母。身諸髮毛頰眼舌喉心肝脾腎腸血，軟者從母也。自餘爪齒骨節髓腦筋脉，堅者從父也。其小兒在母腹中，處生藏之下，熟藏之上。若是男兒，背外而面向内，在其左脅也。若是女子，背母而面向外，處在右脅也。居苦痛臭處，汙露不净。一切骨節，縮不得申，住在革囊。腹網纏裹，藏血塗染。所處逼迮，依因屎尿旋溺，瑕穢若斯。其於九月此餘四日，宿有善行，初日後日發心念言：吾在園觀，亦在天上。其行惡者，謂在泥犂世閒之獄。至三日中，即愁不樂。到四日時，母腹風起，或上或下，轉其兒身，而令倒懸，頭向産門。其有福者，時心念言：我投浴池水中遊戲，如墮高牀華香之處也。其無福者，自發念言：吾從山墮，投於坼岸溝坑溷中。或如地獄，羅網刺上，曠野石閒，劍戟之中，愁憂不樂。善惡之報，不同若此。其小兒生既墮地，外風所吹，女人手觸，暖水洗之，逼迫毒痛，猶如瘡病也。以是苦惱，恐畏死亡，便有癡惑。是故迷憒，不識來去。生在地血惡露臭處，鬼魅來嬈，癇邪所中，死屍所觸，蠱道顛鬼各伺犯之。如四交道墮肉段，烏鵄鵰狼各來争之。諸邪妖鬼欲得兒便，周匝圍遶，亦復如是。若宿行善德，邪不得其便。兒已長大，以哺養身。適得穀氣，其體即生八十種蟲。兩種在髮根：一名舌蝭，二名重蝭。三種在頭，名曰堅固、傷損、毁害。一種在腦，兩種在腦表：一名𧑱蛛，二名耗擾，三名憒亂。兩種在額：一名卑下，二名朽腐。兩種在眼：一名蝭，二名重蝭。兩種在耳：一名識味，二名現味。兩種在耳根：一名赤，二名復赤。兩種在鼻：一名肥，二名復肥。兩種在口：一名摇，二名動摇。兩種在齒中：一名惡弊，二名凶暴。三種在齒根：名曰喘息、休止、捽滅。一種在舌，名曰甘美。一種在舌根，名曰柔軟。一種在上腭，名曰往來。一種在咽，名爲嗽喉。兩種在瞳子：一名生，二名不熟。兩種在肩：一名垂，二名復垂。一種在臂，名爲住立。一種在手，名爲周旋。兩種在胸：一名額坑，二名𨇁普。一種在心，名爲班駮。一種在乳，名曰𠄉現。一種在臍，名爲圍繞。兩種在脅：一名爲月，二名月面。兩種在脊：一名月行，二名月貌。一種在背骨閒，名爲安豐。一種在皮裏，名爲虎爪。兩種在肉：一名消膚，二名燒拊。四種在骨：一名爲甚毒，二名習毒，三名細骨，四名雜毒。五種在髓：一名殺害，二名無殺，三名破壞，四名雜骸，五名白骨。兩種在腸：一名蜣蜋，二名蜣蜋嘴。兩種在細腸：一名兒子，二名復子。一種在肝，名爲銀喍。一種在生藏，名爲忮牧。一種在熟藏，名爲太息。一種在穀道，名爲重身。三種在糞中：一名筋，二名目結，三名目編髮。兩種在尻：一名流下，二名重流。五種在泡：一名宗姓，二名惡族，三名卧寤，四名而寤，五名護汁。一種在髀，名爲撾枝。一種在膝，名爲現傷。一種在𨄔，名爲鐵嘴。一種在足指，名爲燒然。一種在足心，名爲食皮。是爲八十種蟲，處在一身，晝夜食體。其人身中，因風起病，有百一種。寒熱共合，各有百一。凡合計之，四百四病在人身中。如木生火，還自燒然。病亦如是，如木因體興，反來危人。如身中蟲，擾動不安。三十六物，假名爲人，以爲蓋之。狂惑凡愚，妄起愛念，共相親附。智者視虚，安可近之。譬如陶器，終有破壞。此身虚僞，會有夭壽。貴賤同迷，至死不知。譬如大城，四門失火，從次燒之，乃到東門，皆令灰燼。生老病死，亦復如是。
又瑜伽論云：又於胎中經三十八七日，此之胎藏，一切支分皆悉具足。從此以後，復經四日，方乃出生。此説極滿足者。或經九月，或復過此。若唯經八月，此名圓滿。若經七月、六月，不名圓滿，或復缺减。故法華經偈云：
受胎之微形，世世常增長。薄德少福人，衆苦所逼迫。
故三昧經云：説身内火界漸增，水界漸微，是故迦羅邏稠漸堅，乃至肉團。衆生由此薄福，從小至大，皆受其苦。
又禪祕要經云：人身三分，臍爲中原，頭爲殿堂，額爲天門。
又處胎經云：人受胎時，初七日有四大，二七日展轉風吹向脅，乃至三十八七日，風名華，令向産門。
又譬喻經云：風摚水，水摚地，地摚火。强者爲男，弱者爲女。風火相摚爲男，地水相摚爲女。
又解脱道論云：人身地界碎之爲塵，一斛二升。
又增一經云：一人身中，骨有三百二十，毛孔有九萬九千，筋脉各有五百，身蟲有八十户。
又五道受生經云：兒生三歲，凡飲一百八十斛乳。除其胎中食血分。東弗于逮人飲一千八百斛乳，西拘耶尼人飲一萬八百斛乳。北鬱單越人七月成身，初生之日，置陌路首，行人授指與𠲿，所以不飲乳也。
如婆沙論云：有一屠兒，七生已來常屠，不落三塗，然生人天往來。此由七生已前，曾施辟支一食福力故，令七生不墮惡道。然此人七生已來所作屠罪之業，過七生已，次第受之，無有得脱。善惡俱爾。
又智度論云：舍利弗雖復聰明，然非一切智，於佛智中，譬如嬰兒。如阿婆檀那經中，佛在祇洹住，晡時經行。舍利弗從佛經行。是時有鷹逐鴿，鴿飛來佛邊住。佛經行過之，影覆鴿上，鴿身安隱，怖畏即除，不復作聲。後舍利弗影到，鴿便作聲，戰怖如初。舍利弗白佛言：佛及我身俱無三毒，以何因緣佛影覆鴿，鴿便無聲，不復恐怖；我影覆上，鴿便作聲，戰慄如故。佛言：汝三毒習氣未盡。以是故，汝影覆時，恐怖不除。佛語舍利弗：汝觀此鴿宿世因緣，幾世作鴿？舍利弗即時入宿命智三昧，觀見此鴿從鴿中來，乃至八萬大劫常作鴿身。過是已往，不能復見。舍利弗從三昧起，白佛言：是鴿八萬大劫中常作鴿身。過是已前，不能復知。佛言：汝若不能盡知過去世，試觀未來世，此鴿何時當脱？舍利弗即入三昧，觀見乃至八萬大劫，亦未免鴿身。過是已往，不復能知，不審此鴿何時當脱？佛告舍利弗：此鴿除諸聲聞辟支佛所知齊限，復於恒河沙等大劫中常作鴿身。罪訖得出，輪轉五道中，後得爲人。經五百世中，乃得利根。是時有佛，度無量阿僧祇衆生，然後入無餘涅槃，遺法在世。是人作五戒優婆塞，從比丘聞讚佛功德，於是初發心願欲作佛。後於三阿僧祇劫行六波羅蜜，十地具足，得作佛，度無量衆生已而入涅槃。是時舍利弗向佛懺悔，白佛言：我於一鳥尚不能知其本末，何況諸結？我知佛智慧如是者，爲佛智慧故，寧入阿鼻地獄受無量劫苦，不以爲難。
如佛説義足經云：佛告梵志言：世有五事不可得避，亦無脱者。何等爲五？一、當耗减法，二、當亡棄法，三、當病瘦法，四、當老朽法，五、當死去法。此之五法欲使不耗减，是不可得。
又佛説四不可得經云：佛與比丘及諸菩薩，明旦持鉢，入舍衛城分衛。四輩皆從，諸天龍神各齎華香伎樂追從於上。時佛道眼睹見兄弟同産四人，遠家棄業，山處閑居，得五神通，皆號仙人。宿對來至，自知壽盡。悉欲避終，各各思議：吾等神足飛騰自恣，在所至到，無所罣礙。今反當爲非常所得便，危失身命。當造方便，免斯患難，不可就也。於是一人則踴在空中而自藏形。無常之對，安知吾處。一人則入市中人鬧之處，廣大無量，在中避命。無常之對，趣得一人，何必求吾。一人則退入于大海三百三十六萬里，下不至底，上不至表，處於其中。無常之對，何所求耶？一人則計：竊至大山無人之處，擘山兩解，入中還合。非常之對，安知吾處？於時四人各各避命，竟不得脱。藏在空中者，便自墮地，猶果熟落。其在山中者，于彼喪已，禽獸所陷。在大海中者，則時夭命，魚鼈所食。入市中者，在于衆人而自終没。於是世尊睹之如斯。謂此四人暗昧不達，欲捨宿對。三毒不除，不至三達無極之慧，古今以來，誰脱此患？佛作頌曰：
雖欲藏在空，善處大海中，假使入諸山，而欲自翳形。欲求不死地，未曾可獲定，是故精進學，無身乃爲寧。
佛告諸比丘：世有四事不可獲致。何等爲四？一曰年幼。顔色煒曄，髮黑齒白，形貌光澤，氣力堅强，行步舉止，出入自遊，上車乘馬，衆人瞻戴，莫不愛敬。一旦忽耄，頭白齒落，面皺皮緩，體重拄杖，短氣呻吟。欲使常少不至老者，終不可得。二謂身體强健，骨髓實盛，行步無雙，飲食自恣，莊飾頭首，謂爲無比。張弓捻矢，把執兵杖，有所危害，不省曲直，駡詈衝口，謂爲豪强。自計吾我，無有衰耗。疾病卒至，伏之著牀，不能動摇，身痛如搒。耳鼻口目，不聞聲香美味細滑。坐起須人，汙露自出。身卧其上，衆患難喻。假使欲免，常安無病，終不可得。三謂欲求長壽，在世無極，得免于病死。命既甚短，懷萬歲慮。壽少憂多，不察非常。五欲自恣，放心逸意，殺盗婬亂。兩舌惡口，妄言綺語，貪嫉邪見。不孝父母，不順師友，輕易尊長，反逆無道。悕望豪富，謂可永存。譏謗聖道，以邪無雙。嘘天獨步，慕于世榮，不識天地表裏所由，不别四大因緣合成，猶如幻師。不了古今所與之世，不受唱導，不知生所從來，死之所歸。心存天地，謂是吾許。非常對至，如風吹雲。冀念長生，今忽然終，不得自在。欲使不爾，終不可得也。四謂父母兄弟，室家親族，朋友知識，恩愛榮樂，財物富貴，官爵俸禄，騎乘遊觀，妻妾子息，以自嬌恣。飲食快意，兒客僕使，趨行綺視，顧影而步。輕蔑衆人，計己無雙。奴客庸駡，獸類畜生。出入自在，無有期度，不察前後，謂其眷屬從使之衆，意可常得。宿對卒至，如湯消雪。心乃懷懼，請求濟患，安得如願！呼噏命斷，魂神獨逝。父母兄弟，妻子親族，朋友知識，恩愛眷屬，皆自獨留。官爵財物僕從各散，馳走如星。欲求不死，終不可得也。佛告比丘：古今以來，天地成立，無免此苦四難之患。以斯四苦，佛興于世。
如十住毗婆沙論云：善知不定法者，諸法未生，未可分别。如佛分别業經中説：佛告阿難：有人身行善業，口行善業，意行善業，是人命終而墮地獄。有人身行惡業，口行惡業，意行惡業，是人命終而生天上。阿難白佛言：何故如是？佛言：是人先世罪福因緣已熟，今世罪福因緣未熟，或臨命終，正見邪見善惡心起，垂終之心其力大故。
又增一阿含經云：爾時世尊告諸比丘：今有四人出現於世。云何爲四？或有人先苦而後樂，或有人先樂而後苦，或有人先苦而後苦，或有人先樂而後樂。云何有人先苦而後樂？或有一人，生卑賤家，衣食不充，然無邪見。以知昔日施德之報，感得富貴之家，不作施德，恒值貧賤，無有衣食。便向懺悔，改往所作，所有遺餘，與人等分。若生人中，多財饒寶，無所乏短。是謂此人先苦後樂。何等人先樂而後苦？或有人生豪族家，衣食充足。然彼人恒懷邪見，與邊見共相應，後生地獄中。若得作人，在貧窮家，無有衣食。是謂此人先樂後苦。何等人先苦而後苦？或有人先生貧賤家，衣食不充，然懷邪見，與邊見共相應，後生地獄。若生人中，極爲貧賤，衣食不充。是謂先苦而後苦。何等人先樂而後樂？或有人先生富貴家，多財饒寶，敬重三尊，恒行惠施。後生人天，恒受富貴，多饒財寶。是謂此人先樂而後樂。爾時佛告比丘曰：或有衆生先苦後樂，或有先樂後苦，或先苦後亦苦，或有先樂後亦樂。若人壽百歲，正可十十耳。或百歲之中作諸功德，或百歲之中造諸惡業；彼於異時。或冬受樂，夏受苦。或少時作福，長時作罪；後生之時，少時受福，長時受罪。若復少時作罪，長時作福；後生之時少時受罪，長時受樂。或少時作罪，復長作罪；彼人後生之時，先苦後亦苦。若復少時作福，長復作福；彼於後生之時，先樂後亦樂。爾時世尊告諸比丘：有四人出現於世。云何爲四？或有人身樂心不樂，或有人心樂身不樂，或有人身心俱樂，或有人身心俱不樂。何等人身樂心不樂？是作福凡夫人，於四事供養，衣被飲食，卧具醫藥，無所乏短，但不免三惡道苦。是謂身樂心不樂。何等人心樂身不樂？所謂阿羅漢，不作功德，於四事供養之中不能自辦，但免三惡道苦。是謂心樂身不樂。何等人身心俱不樂？所謂凡夫之人，不作功德，不得四事供養，復不免三惡道苦。是謂身心俱不樂。何等人身心俱樂？所謂作功德阿羅漢，四事供養，無所乏短，復免三惡道苦。是謂身心俱樂。
如彌勒菩薩所問經論云：問：云何布施果報？荅曰：略説布施有一種果，所謂受用果。受用果復有二種果：所謂現在受果，未來受果。復有三種果，即此二種復加般若。復有四種果。何謂四種？一、有果而無用，二、有用而無果，三、有果亦有用，四、無果亦無用。初有果而無用者，謂不至心施，不自手施，輕心布施。彼如是施，雖得無量種種果報，而不能受用。如舍衛天主，雖得無量種種珍寶而不能受用。二、有用而無果者，謂自不施，見他行施，起隨喜心。以是義故，雖得受用而自無果。如天子物，一切沙門婆羅門等雖得衣食及以受用而自無果。又如轉輪聖王四兵，雖得衣食而不得果。三、有果亦有用者，謂至心施，不輕心施，如樹提伽諸長者等。四、無果亦無用者，謂布施已，因即滅盡。或爲出世聖道障故，猶如遠離煩惱聖人。復有五種果：謂得命、色、力、樂、辯等。因食得命，是故施食即得施命。以是因緣，後得長命。如是施色、施力、施樂、施辯才等，皆亦如是。復有五種勝果：所謂施與父、母、病人、法師、菩薩，得勝果報。父母恩養，生長身命，是故施者得勝果報。又病人者，孤獨可愍。以是義故，起慈悲心，施病人者，得勝果報。又説法者，能生法身，增長法身，永導善惡，平正非平正，顛倒非顛倒。是故施者得勝果報。又諸菩薩悉能攝取利益衆生，起慈悲心，以攝取三寶不斷絶因。以是義故，施菩薩者，得勝果報。
又增一阿含經云：世尊告諸比丘：今當説四梵之福。云何爲四？一、若有信善男子善女人，未曾起偷婆處，於中能起。第二、補治故寺。第三、和合聖衆。第四、若多薩阿竭初轉法輪時，諸天世人勸請轉法輪。是謂四種受梵之福。比丘白世尊曰：梵天之福竟爲多少？世尊告曰：閻浮里地，其中衆生所有功德，正與一輪王功德等。閻浮地人及一輪王之德，與瞿耶尼一人功德等。其閻浮里地及瞿耶尼二方之福，故不如彼弗于逮一人之福。其三方人福，不如鬱單越一人之福。其四天下人福，不如四天王之福。乃至四天下人福及六欲天福，不如一梵天王之福。若有善男子善女人求其福者，此是其量也。
又中阿含經云：爾時世尊告諸比丘：若能受持七種法者，得生帝釋處。即説偈言：
供養於父母，及家之尊長，柔和恭遜辭，離麤言兩舌，調伏慳恡心，常修真實語。
彼三十三天，見行七法者，咸各作是言：當來生此天。
又雜寶藏經偈云：
福業如果熟，不以神祀得。人乘持戒車，從生至天上。定知如燈滅，得至於無爲。一切由行得，求天何所爲。
夫有形則影現，有聲則響應。未見形存而影亡，聲續而響乖。善惡相報，理路晈然！幸願深信，不猜來誚。輕重苦報，具依下述。如身行殺生，或剝切臠截，炮熬蚶蠣，飛鷹走狗、射獵眾生者，則墮屠裂斤割地獄中。蒸煮燒炙眾生者，則墮鑊湯鑪炭地獄中。以此殺生故，於地獄中窮年極劫，具受劇苦。受苦既畢，復墮畜生，作諸牛馬猪羊、驢騾騞駝、鷄狗魚鳥、蛤蟍，為人所殺蜆之類，不得壽終，還以身肉，供充肴爼。在此禽獸無量生死，若無微善，永無免期。脫有片福，劣復人身，或於胞胎墮落，出生喪亡；或十二十，未有所知。從冥入冥，人所矜念。當知短命，皆緣殺生。
又地持論云：殺生之罪，能令眾生墮三惡道，若生人中得二種果報：一者短命，二者多病。如是十惡，一一皆備五種果報。一者、殺生何故受地獄苦？以其殺生，苦眾生故，所以身壞命終，地獄眾苦皆來切己。二者、殺生何故出為畜生？以殺生無有慈惻，行乖人倫，故地獄罪畢，受畜生身。三者、殺生何故復為餓鬼？以其殺生必緣慳心，貪著滋味，復為餓鬼。四者、殺生何故生人而得短壽？以其殺生，殘害物命，故得短壽。五者、殺生何故兼得多病？以殺生違適，眾患競集，故得多病。當知殺生是大苦也。
又雜寶藏經云：時有一鬼白目連言：我常兩肩有眼，胸有口鼻，常無有頭。何因緣故？目連答言：汝前世時，常作魁膾弟子。若殺人時，汝常有歡喜心，以繩著髻挽之。以是因緣故，受如此罪。此是惡行華報，地獄苦果方在後也。復有一鬼白目連言：我身常如塊肉，無有手脚眼耳鼻等，常為蟲鳥所食，罪苦難堪。何因緣故爾？答言：汝前世時，常與他藥，墮他兒胎。是故受如此罪。此是華報，地獄苦果方在後身。
又緣其殺生，貪害滋多。以滋多故，便無義讓而行劫盜。今身偷盜，不與而取，死即當墮鐵窟地獄，於遐劫中受諸苦惱。受苦既畢，墮畜生中，身常負重，驅蹙捶打，無有餘息。所食之味，唯以水草。處此之中，無量生死。以本因緣，若遇微善，劣復人身，常為僕隷，驅策走使，不得自在。償債未畢，不得聞法。緣此受苦，輪迴無窮。當知此苦，皆緣偷盜。今身隱蔽人光明，不以光明供養三寶，反取三寶光明以用自照。死即當墮黑耳黑繩、黑暗地獄，於遐劫中受諸苦惱。受苦既畢，墮蟣蝨中，不耐光明。在此之中，無量生死。以本因緣，若遇微善，劣復人身，形容黶黑，垢膩不淨，臭處穢惡，人所厭遠。雙眼盲瞎，不覩天地。當知隱蔽光明，亦緣偷盜故。故地持論云：劫盜之罪，亦令眾生墮三惡道。若生人中，得二種果報：一者貧窮，二者共財不得自在。
劫盜何故墮於地獄？以其劫盜剝奪，偷竊人財，苦眾生故。身死即入寒氷地獄，備受諸苦。劫盜何故出為畜生？以其不行人道，故受畜生報，身常負重。以肉供人，償其宿債。何故復墮餓鬼？緣以慳貪，便行劫盜，是以畜生罪畢，復為餓鬼。何故為人貧窮？緣其劫奪，使物空乏，所以貧窮。何故共財不得自在？緣其劫盜偷奪，設若有財，則為五家所共，不得自在。當知劫盜二大苦也。又雜寶藏經說：時有一鬼白目連言：大德，我腹極大如甕，咽喉手足甚細如鍼，不得飲食。何因緣故受如此苦？目連答言：汝前世時作聚落主，自恃豪貴，飲食從衡，輕欺餘人，奪其飲食，飢困眾生。由是因緣，受如此罪。此是華報，地獄苦果方在後也。復有一鬼白目連言：常有二熱鐵輪在我兩腋下轉，身體焦爛。何因緣故爾？目連答言：汝前世時與眾僧作餅，盜取二番，挾兩腋底。是故受如此罪。此是華報，後方受地獄苦報。
又緣以盜故，心不貞正，恣情婬妷。今身婬妷，現世凶危，常自驚恐。或為夫主邊人所知，臨時得殃，刀杖加形，首足分離，乃至失命。死入地獄，臥之鐵床，或抱銅柱。獄鬼然火，以燒其身。地獄罪畢，當受畜生，鷄鴨鳥雀，犬豕飛蛾，如是無量生死，於遐劫中受諸苦惱。受苦既畢，以本因緣，若遇微善，劣復人身，閨門婬亂，妻妾不貞。若有寵愛，為人所奪。常懷恐悑，多危少安。當知危苦，皆緣邪婬。故地持論云：邪婬之罪，亦令眾生墮三惡道。若生人中，得二種果報：一者婦不貞潔，二者得不隨意眷屬。
邪婬何故墮於地獄？以其邪婬，干犯非分，侵物為苦。所以命終受地獄苦。何故邪婬出為畜生？以其邪婬不順人理，所以出地獄受畜生身。何故邪婬復為餓鬼？以其婬妷，皆因慳愛。慳愛罪故，復為餓鬼。何故邪婬婦不貞潔？緣犯他妻，故所得婦常不貞正。何故邪婬不得隨意眷屬？以其邪婬，奪人愛寵，故其眷屬不得隨意，所以復為人之所奪。當知懷妷三大苦也。又雜寶藏經說：昔有一鬼白目連言：我以物自蒙籠頭，亦常畏人來殺我。心常悑懼，不可堪忍。何因緣故爾？答言：汝前世時婬犯外色，常畏人見。或畏其夫主捉縛打殺，或畏官法戮之都市。常懷恐悑，恐悑相續，故受如此罪。此是惡行華報，後方受地獄苦報。
又緣其邪婬故，發言皆妄。今身若妄，苦惱眾生，死則當墮啼哭地獄，於遐劫中受諸苦惱。受苦既畢，墮餓鬼中。在此苦惱無量生死。以本因緣，若遇微善，劣復人身，多諸疾病，尫羸虛弱，頓乏楚痛，自嬰苦毒，人不愛念。當知此苦，皆緣妄語。故地持論云：妄語之罪，亦令眾生墮三惡道。若生人中，得二種果報：一者多被誹，二者為人所誑。
何故妄語墮於地獄？緣其妄語不實，使人虛爾生苦。是以身死受地獄苦。何故妄語出為畜生？以其欺妄，乖人誠信，所以出獄受畜生報。何故妄語復為餓鬼？緣其妄語，皆因貪欺。慳欺罪故，復為餓鬼。何故為人多被誹謗？以其妄語不誠實故。何故妄語為人所誑？以其妄語欺誘人故。當知妄語四大苦也。
又緣其妄語，便致兩舌。今身言無慈愛，讒謗毀辱，惡口雜亂，死即當墮拔舌、烊銅、犁耕地獄，於遐劫中受諸苦惱。受苦既畢，墮畜生中，噉食糞穢，如鵜鶘鳥，為有舌根。在此之中無量生死。以本因緣，若遇微善，劣復人身，舌根不具，口氣臭惡，瘖瘂謇澁，齒不齊白，髰歷疏少。脫有善言，人不信用。當知讒亂，皆緣兩舌。故地持論云：兩舌之罪，亦令眾生墮三惡道。若生人中，得二種果報：一者得弊惡眷屬，二者得不和眷屬。何故兩舌墮於地獄？緣其兩舌，離人親愛；愛離苦故，受地獄苦。何故兩舌出為畜生？緣其兩舌鬪亂，事同野干，受畜生身。何故兩舌復為餓鬼？以其兩舌亦緣慳嫉，慳嫉罪故，復為餓鬼。何故兩舌為人得弊惡眷屬？緣以兩舌使人良儔皆生惡故。何故兩舌得不和眷屬緣？以兩舌離人親好，使不和合故。當知兩舌五大苦也。
又緣其兩舌，言輒麁惡。今身緣以惡口故，鬪亂殘害，更相侵伐，殺諸眾生。死即當墮刀兵地獄，於遐劫中受諸苦惱。受苦既畢，墮畜生中，拔脚賣膀，輸髀喪胛，於遐劫中受諸苦惱。受苦既畢，在此之中，無量生死。以本因緣，若遇微善，劣復人身，四支不具，閽刖剠劓，形骸殘毀，鬼神不衛，人所輕棄。當知殘害眾生，皆緣惡口。故地持論云：惡口之罪，亦令眾生墮三惡道。若生人中，得二種果報：一者常聞惡音，二者所可言說常有諍訟。何故惡口墮於地獄？以其惡口皆欲害人，人聞為苦，所以命終受地獄苦。何故惡口出為畜生？以其惡口罵人以為畜生，所以出獄即為畜生。何故惡口復為餓鬼？緣其慳悋，干觸則罵，所以畜生苦畢，復為餓鬼。何故惡口為人常聞惡音？以其發言麁鄙，所聞常惡。何故惡口所可言說常有諍訟？以其惡口違逆眾德，有所說言，常致諍訟。當知惡口六大苦也。
又緣其惡口，言輒浮綺，都無義益。無義益故，今身則生憍慢，死即當墮束縛地獄，於遐劫中受諸苦惱。受苦既畢，墮畜生中，唯念水草，不識父母恩養。在此之中，無量生死。以本因緣，若遇微善，劣復人身，生在邊地，不知忠孝仁義，不見三寶。若在中國，矬陋短矮，人所凌蔑。當知憍慢皆緣無義，調戲不節。故地持論云：無義語罪，亦令眾生墮三惡道。若生人中，得二種果報：一者所有言語人不信受，二者有所言說不能明了。何故無義語墮於地獄？語既非義，事成損彼，所以命終受地獄苦。何故無義語出為畜生？緣語無義，人倫理乖，所以出地獄受畜生身。何故無義語復為餓鬼？語無義故，慳惑所障；因慳惑故，復為餓鬼。何故無義語罪出生為人，有所言語人不信受？緣語無義，非可承受。何故無義語有所言說不能明了？語既無義，皆緣暗昧；暗昧報故，不能明了。當知無義語七大苦也。
又緣無義語故，不能廉讓，使貪欲無厭。今身慳貪不布施，死即當墮沸屎地獄，於遐劫中受諸苦惱。受苦既畢，墮畜生餓鬼中，無有衣食，資仰於人；所噉糞穢，不與不得。在此之中，無量生死。以本因緣，若遇微善，劣復人身，飢寒裸露，困乏常無。人既不與，求亦不得。縱有纖毫，輒遇剝奪，守苦無方，亡身喪命。當知此不布施皆緣貪欲。故地持論云：貪欲之罪，亦令眾生墮三惡道。若生人中，得二種果報：一者多欲，二者無有厭足。何故貪欲墮於地獄？緣其貪欲，作動身口而苦於物，所以身死受地獄苦。何故貪欲出為畜生？緣此貪欲動乖人倫，是故出獄即為畜生。何故貪欲復為餓鬼？緣此貪欲，得必貪惜；貪惜罪故，復為餓鬼。何故貪欲而復多欲？緣此貪欲，所欲彌多。何故貪欲無有厭足？緣此貪欲，貪求無厭。當知貪欲八大苦也。
又緣貪欲，不適意故，則有憤怒而起瞋恚。今身若多瞋恚者，死即當墮泥犁地獄，於歷劫中具受眾苦。受苦既畢，墮畜生中，作毒蛇蚖蝮，虎豹犲狼。在此之中，無量生死。以本因緣，。若遇微善，劣復人身，復多瞋恚，面貌醜惡，人所憎惡。非唯不與親友，實亦眼不喜見。當知忿恚，皆緣瞋惱。 故地持論云：瞋恚之罪，亦令眾生墮三惡道。若生人中，得二種果報：一者常為一切求其長短，二者常為眾人之所惱害。何故瞋惱墮於地獄？緣此瞋惱，恚害苦物，受地獄苦。何故瞋惱出為畜生？緣此瞋惱，不能仁恕，所以出獄受畜生身。何故瞋惱復為餓鬼？緣此瞋惱，從慳心起；慳心罪故，復為餓鬼。何故瞋惱常為一切求其長短？緣此瞋惱，不能含容，故為一切求其長短。何故瞋惱常為眾人之所惱害？緣此瞋惱，惱害於人，人亦惱害。當知瞋惱九大苦也。
又緣其瞋惱而懷邪僻，不信正道。今身邪見，遮人聽法誦經，自不飡采。死則當墮聾癡地獄，於遐劫中受諸苦惱。受苦既畢，墮畜生中，聞三寶四諦之聲，不知是善；殺害鞭打之聲，不知是惡。在此之中，無量生死。以本因緣，若遇微善，劣復人身，生在人中，聾瞽不聞，石壁不異。美言善響，絕不覺知。當知阻礙聽法，皆緣邪見。故地持論云：邪見之罪，亦令眾生墮三惡道。若生人中，得二種果報：一者生邪見家，二者其心諂曲。何故邪見墮於地獄？緣以邪見，唯向邪道及以神俗，謗佛法僧，不崇三寶。既不崇信，斷人正路，致令遭苦，所以命終入阿鼻獄。何故邪見復為畜生？緣以邪見，不識正理，所以出獄受畜生報。何故邪見復為餓鬼？緣此邪見，慳心堅著，乖僻不捨；不捨慳著，復為餓鬼。何故邪見生邪見家？緣此邪見，僻習纏心，所以為人生邪見家。何故邪見其心諂曲？緣此邪見不中正故，所以為人心常諂曲。當知邪見十大苦也。
如是一一微細眾惡罪業，無量無邊。皆入地獄，備受諸苦，非可算數而知，且略言耳。若能返惡為善，即是我師。
又八師經云：佛為梵志說八師之法。佛言：一謂匈暴。殘害物命，或為怨家所見刑戮，或為王法所見誅治，滅及門族。死入地獄，燒煮拷掠，萬毒改更，求死不得。罪竟乃出，或為餓鬼，當為畜生，屠割剝裂，死輒更刃，魂神展轉，更相殘害。吾見殺者，其罪如此，不敢復殺，是吾一師。佛於是說偈言：
匈者心不仁，短弱相傷殘。
殺生當過生，結積累劫怨。
受罪短命死，驚恐遭暴患。
吾用畏是故，慈心伏庶彙。
二謂盜竊。強劫人財，或為財主，刀杖加刑，應時瓦解。或為王法收繫著獄，拷掠榜笞，五毒皆至，戮之都市，門族灰滅。死入地獄，以手捧火，烊銅灌口，求死不得。罪竟乃出，當為餓鬼。意欲飲水，水化為膿。所飲食物，物化為炭。身常負重，眾惱自隨。或為畜生，死輒更刃，以肉供人，償其宿債。吾見盜者，其罪如此，不敢復盜，是吾二師。佛於是說偈言：
盜者不與取，劫竊人財寶。
亡者無多少，忿恚愁毒惱。
死受六畜形，償其宿債負。
吾用畏死故，棄國施財寶。
三謂邪婬。犯人婦女，或為夫主邊人所知，臨時得殃，刀杖加刑，首足分離，禍及門族。或為王法收捕著獄，酷毒掠治，身自當辜。死入地獄，臥之鐵床，或抱銅柱，獄鬼然火，以燒其身。地獄罪畢，當受畜生。若後為人，閨門婬亂，遠佛違法，不親賢眾，常懷恐悑，多危少安。吾見是故，不敢復婬，是吾三師。佛於是說偈言：
婬為不淨行，迷惑失正道。
形消魂魄驚，傷命而早夭。
受罪頑癡荒，死復墮惡道。
故吾妻子施，建志樂山藪。
四謂兩舌、惡口、妄言、綺語。譖入無罪，謗毀三尊，招致捶杖，亦致滅門。死入地獄，獄中鬼神拔出其舌，以牛犁之。烊銅灌口，求死不得。罪畢乃出，當為畜生，常食草棘。若後為人，言不見信，口中常臭，多被誹謗罵詈之聲。臥輒惡夢，有口不得食佛經之至味。吾見是故，不敢惡口，是吾四師。佛於是說偈言：
欺者有四過，讒佞傷賢良，
受身癡聾盲，謇吃口臭腥，
顛狂不能信，死墮拔舌耕，
吾修四淨口，自致八音聲。
五謂嗜酒。酒為毒氣，主成諸惡。王道毀，仁澤滅。臣慢上，忠敬朽。父禮亡，母失慈。子匈虐，孝道敗。夫失信，婦奢婬。九族諍，財產耗。亡國危身，無不由之。酒之亂道，三十有六。吾見是故，絕酒不飲，是吾五師。佛於是說偈言：
醉者為不孝，怨禍從內生。
迷惑清高士，亂德敗淑貞。
故吾不飲酒，慈心濟群氓。
淨慧度八難，自致覺道成。
六謂年老。夫老之為苦，頭白齒落，目視盲冥，耳聽不聰。盛去衰至，皮緩面皺，百節痠疼，行步苦極。坐起呻吟，憂悲心惱。識神轉滅，便旋即忘。命日促盡，言之流洟。吾見無常，災變如此，故行求道，不欲更之。是吾六師。佛於是說偈言：
吾念世無常，人生要當老。
盛去日衰羸，形枯而白首。
憂勞百病生，坐起苦痛惱。
吾用畏是故，棄國行求道。
七謂病瘦。肉盡骨立，百節皆痛，猶被杖楚。四大進退，手足不任，氣力虛竭，坐起須人，口燥脣焦，筋斷鼻坼。目不見色，耳不聞音。不淨流出，身臥其上。心懷苦惱，言輒悲哀。今覩世人，年盛力壯，華色煒曄，福盡罪至，無常百變。吾覩此患，故行求道，不欲更之。是吾七師。佛於是說偈言：
念人衰老時，百病同時嬰。
水消而火起，刀風解其形。
骨體筋脈離，大命要當傾。
吾用畏是故，求道願不生。
八謂人死。四百四病同時俱作，四大欲散，魂神不安。風去息絕，火滅身冷。風先火次，魂靈去失。身體挺直，無所復知。旬日之間，肉壞血流，膖脹爛臭，無一可取。身中有蟲，還食其肉。筋脈爛盡，骨節解散。髑髏髀脛，各自異處。飛鳥走獸，競來食之。天龍鬼神，帝王人民，貧富貴賤，無免此患。吾見斯變，故行求道，不欲更之。是吾八師。佛於是說偈言：
惟念老病死，三界之大患。
福盡而命終，棄之於黃泉。
身爛還歸土，魂魄隨因緣。
吾用畏是故，學道求泥洹。
梵志於是心即開解，遂得道跡。長跪受戒，為清信士。不殺、不盜、不婬、不欺、奉孝、不醉。歡喜為佛作禮而去。
故書云：五色令人目盲，五音令人耳聾，五味令人口爽。大怒傷陰，大喜敗陽。麗色伐性之斧，美味腐身之毒。能寤此旨，斯為大師。
如毘曇說云：於欲界之中唯取人天善趣為一，及取上之二界，各前三地，則為七也。論言：何故四種惡趣及第四禪，并及非想，不立識住法者？此還如論中釋云：若識於彼樂住者，則立識住。樂住非分者，是則不立。謂彼四惡趣中苦逼迫故，識不樂住。第四禪中有淨居天樂入涅槃故，識不樂住。無想眾生以無心故，不可說為識住。自餘第四禪，其亦不定，或求無色，或求淨居，或求無想，故識亦不樂住也。第一有中，以其闇昧不捷疾故，識不樂住。以如斯義，是故不立。又說：若彼有壞識法者，是則不立識住。謂彼四惡趣中為彼苦受惱壞識故，所以不立。第四禪中以有無想正受及無想天斷壞識故，一一亦不立。非想地中有彼滅盡三昧害識心故，是以此三處悉皆不立識住。七識住，略分別如是。
問曰：九眾生居云何差別？答曰：如毘曇中說：謂於前七識住上加無想天及與非想，即是九眾生居。若言：惡趣及餘第四禪，何故不立眾生居者？此如論中前釋：若彼眾生愛樂住者，立眾生居。樂住非分者，是則不立。謂彼四惡趣中多苦惱故，眾生不樂住於彼。第四禪中五淨居天疾樂涅槃故，亦不樂住。自餘第四禪如前所說。是故不立眾生居矣。
 問曰：二十五有云何分別？答曰：如舍利弗阿毘曇論說：欲界之中具十四有，色界有七，無色有四，三界合論，故有二十五。欲界十四者：謂四惡趣，即以為四；又取四天下人，復以為四，帖前為八；又取六欲諸天，以六帖前，便為十四有也。色界七者，所謂四禪即以為四，又於初禪之中取大梵天，第四禪中取五淨居并無想天，即為其七。將七帖前十四，即為二十一有也。無色界中四者，謂四無色定。以四帖前，即為二十五有。是故彼論偈云：
四洲四惡趣，梵王六欲天，
無想五淨居，四空及四禪。
問曰：未知以何義故，於初禪中別取梵王，於第四禪中別取無想天并五淨居，立為三有？別於初四禪者，有何義耶？答曰：有以謂彼初禪大梵天者，外道人等常計以為能生萬物之本。違之則受生死，順之則得解脫。又彼梵王亦復自計己身能為造化之主，是一，是常，是真解脫。如來為欲破彼情見，是故別標說為有也。第二無想天者，謂彼天中悉得定壽五百大劫無心之報。外道人等於此不達，而復計為真實涅槃。是故樂修無想之定，求生彼處。如來為欲破彼情見，是故別標說為有也。第三五淨居者，於中有彼摩醯首羅天王處。外道人等亦復計彼天王能為造化之本，歸之則得解脫。為破此見，是故如來別標說有。別說之意，義顯斯也。 問曰：未知於彼六趣之中，四種惡趣各立一有，人中立四，天中乃立十七有者，何義然耶？答曰：有以。所謂於彼四惡趣中苦惱多故，眾生不著，樂住情微，是故就趣各立一有。人趣次勝，眾生樂住，心已殷著，是故隨方說之為四。天趣最勝，樂住之情最為無上，是故隨處說為十七。二十五有略辯如是。
問曰：未知四十二居止云何分別？答曰：如樓炭經說，謂於欲界之中有二十居止，色界中有十八，無色界中有四，三界合論有四十二居止處。其欲界二十者，謂彼八大地獄及畜生、餓鬼，即為十也；又取四天下人及六欲天，復為十也。總為二十居止處。色界中十八者，謂彼四禪之中有十八天，即為十八居止。無色界中四空定處，合為四十二居止也。
問曰：何故於六趣之中，地獄、人、天三趣之中各各立多居止處，鬼、畜二趣各唯立一，脩羅一趣全不立者，何耶？答曰：居止名為安止住處。有定處者，隨處則立；無定處者，是則不立。謂彼地獄定有八處，人有四處，天定有其二十八處，是故於此三趣各各立多居止。鬼畜二趣，無有定別多居止處，是故就趣各立其一。脩羅趣攝入餘道，是故不論。
問曰：若依毘曇說，彼四空遍在欲色二界之中，亦無定別。又彼無形，則無栖託。何故得說居止處耶？答曰：依如小乘，實當如是。若依大乘說，彼亦有微細色形，各有宮殿，別有四處。於三界中別守一界，不雜餘二。是故說為四居止也。
問曰：依如毘曇說，彼梵王與彼梵輔天同，無別住處。第四禪中無想天者，與彼廣果同階，亦無別處。若如是者，何故得說以為二居止耶？答曰：有以。謂彼梵王於初禪中雖無別天，而於第二梵輔天中別有層臺，高廣嚴博，大梵天王於上而住，不與梵輔天同。以其君勝上、臣下別故。無想天者，雖與廣果天同其住處，各有殊別。其猶此間州縣相似。以如斯別，是故說之為二居止焉。
頌曰：
色心相染，業障交纏。
七識起發，八識受牽。
三界受報，六道苦緜。
自非斷妄，何得牢堅。
漢元始元年六月，有長安女子生兒，兩頭異頸，面得相向，四臂共胸俱前向。尻上有目，長二寸。故京房易傳曰：睽狐，見豕負塗。厥妖人生兩頭。兩頸，不一也。足多，所住邪也。足少，不勝任。下體生於上，不敬也。上體生於下，泄瀆也。生非其類，婬亂也。生而大，速成也。生而能言，好虛也。
漢光和二年，雒陽上西門外女子生兒，兩頭異肩，四臂共胸，面俱相向。自是之後，朝廷霿亂，政在私門，二頭之像也。後董卓殺太后，被以不孝之名。廢天子，又周之。漢元以來，禍莫大焉。
漢建興四年，西都傾覆。元皇帝始為晉王，四海宅心。其年十月二十二日，新蔡縣吏任僑妻胡氏，年二十五，產二女，相向，腹心合，自胸以上臍以下分。此蓋天下未壹之妖也。時內史呂會上言：案瑞應圖云：異根同體，謂之連理。異畝同穗，謂之嘉禾。草木之屬，猶以為瑞。今二人同心，天垂靈象。故易云：二人同心，其利斷金。休顯見生於陳東之國，斯蓋四海同心之瑞，不勝喜躍，謹畫圖上。時有識者哂之。君子曰：智之難也。以臧文仲之才，猶祀爰居焉。布在方冊，千載不忘。故士不可以不學。古人有言：木無枝，謂之瘣；人不學，謂之瞽。當其所蔽，蓋闕如也。可不勉乎！
周烈王之六年，林碧陽君之御人產二龍。
漢定襄太守竇奉妻生子武，并生一蛇。奉送蛇之于林。及武長大，有海內俊名。母死將葬，未窆。賓客聚集，有大蛇從林草中出，徑來棺下，委地俯仰，以頭擊棺，血涕并流，若哀慟者。
周哀公之八年，鄭有人，一生四十子。其二十人為人，二十人死。其九年，晉有豕生人，能言。吳赤烏七年，有婦人一生三十子。
秦孝公二十一年，有馬生人。昭王二十年，牝馬生子而死。劉向以為馬禍也。故京房易傳曰：方伯分威，厥妖牝馬生子。上無天子，諸侯相伐，厥妖馬生人也。
漢文帝十二年，吳地有馬生角，在耳上上向。右角長三寸，左角長二寸，皆大二寸。後五年六月，密應城門外有狗生角。劉向以為馬不當生角，猶下不當舉兵向上也。吳將反之變云。京房易傳曰：臣易上，政不順，厥妖馬生角。茲謂賢士不足。
漢綏和二年，定襄有牝馬生駒，三足，隨群飲食。五行志曰以為：馬，國之武用。象也。
秦文王五年，游于駒衍，有獻五足牛者。時秦世喪用民力。京房易傳曰：興傜役，奪民時，厥妖牛生五足。
漢景帝中六年，梁孝王畋北山，有獻牛足出背上者。劉向以為牛禍，思心霿亂之咎也。至漢靈帝延嘉五年，臨沅縣有牛生雞，兩頭四足。
晉大興元年三月，武昌太守王諒，有牛生子，兩頭八足兩尾共一腹。不能自生，十餘人以繩引之。子死，母活。其三年後，苑中有牛生一足三尾，生而死也。
漢綏和二年三月，天水平襄有燕生雀，哺食長大，俱飛去。京房易傳曰：賊臣在國，厥咎燕生雄雀。又曰：生非其類，子不嗣也。
魏黃初中，有鷹生燕巢中，口爪俱赤。至青龍中，明帝為陵霄闕，始搆，有鵲巢其上。帝以問高堂隆。對曰：詩云：惟鵲有巢，惟鳩居之。此宮室未成，身不得居之象也。
漢竇嬰，字王孫，漢孝文帝竇皇后從兄子也。封魏其侯，為丞相。後乃免相。及竇皇后崩，嬰益疏薄無勢，黜不得志。與太僕灌夫相引薦，交結其歎，恨相知之晚乎。孝景帝王皇后異父同母弟田蚡為丞相，親幸從衡，使人就嬰求城南田數頃。嬰不與曰：老僕雖棄，丞相雖貴，寧可以勢相奪乎！灌夫亦助怒之。蚡皆恨之。及蚡娶妻，王太后詔列侯宗室皆往賀蚡。灌夫為人狂酒，先嘗以醉忤蚡，不肯賀之。竇嬰強眾與俱去。酒酣，灌夫行酒至蚡，蚡曰：不能滿觚。夫因言辭不遜。蚡遂怒曰：此吾驕灌夫之罪也。乃縛夫，謂長史曰：有詔召宗室，而灌夫罵坐不敬。并奏其在鄉里豪橫，處夫棄市。竇嬰還謂其妻曰：終不令灌夫獨死而嬰獨生。乃上事具陳灌夫醉飽，事不足誅。帝召見之，嬰與蚡互相言短長。帝問朝臣：兩人誰是？朝臣多言嬰是。王太后聞，怒而不食曰：我在，人皆凌籍吾弟。我百歲後，當魚肉之中。及出，蚡復為嬰造作惡語，用以聞上。天子亦以蚡為不直，特為太后故，論嬰及市。嬰臨死罵曰：若死無知則已，有知要不獨死。後月餘，蚡病，一身盡痛，似有打擊之者。但號呼叩頭謝罪。天子使呪鬼者瞻之，見竇嬰灌夫共守笞蚡。蚡遂死。天子亦夢見嬰而謝之。
晉大將軍王敦枉害刁玄亮。及敦入石頭，夢白犬自下天而噬之。既還姑熟，遇病。白日見刁乘軺車，導從吏卒來，仰頭瞑目，及入攝錄敦。敦大悑，逃不得脫，死。
河間國兵張鹿、經曠二人，相與皆善。晉太元十四年五月五日，共升鍾嶺，坐于山椒。鹿酗酒失色，拔刀斬曠。曠母爾夕夢曠，自說為鹿所殺，投屍澗中，脫褌覆腹。尋覓之時，必難可得，當令褌飛起以示處也。明晨追捕，一如所言。鹿知事露，欲規叛逸。出門輒見曠手執雙刀，來擬其面，遂不得去。母具告官，鹿以伏辜。
晉山陰縣令石密，先經為御史，枉奏殺典客令萬黜。密白日見黜來殺，密。密遂死。
晉大司馬桓溫，功業殊盛，負其才力，久懷篡逆。廢晉帝為海西公而立會稽王，是為簡文帝。太宰武陵王晞，性尚武事，好犬馬游獵。溫常忌之，故加罪狀，奏免晞及子綜官。又逼新蔡王晃，使列晞綜及前著作郎殷涓、太宰長史庾清等謀反，頻請殺之。詔特赦晞父子，乃徙新安。殷涓父浩，先為溫所廢。涓頗有氣尚，遂不詣溫，而與晞游。溫乃疑之。庾乃請坐有才望，且宗族甚強，所以並致極法。簡文尋崩，而皇太子立，遺詔委政於溫，依諸葛亮、王遵舊事。溫大怨望，以為失權，僭逼愈甚。後謁簡文高平陵，方欲伏，見帝在墳前，舉體莫衣，語溫云：家國不造，委任失所。溫答：臣不敢，臣不敢。既登車，為左右說之。又問殷涓形狀，答以肥短。溫云：向亦見在帝側。十餘日便病，因此憂懣而死。
 秦姚萇，字景茂，赤亭羗也。父弋仲事石勒。石氐既滅，萇隨其兄衰與苻永固戰於三原。軍敗，衰死。萇乃降永固，即受祿位，累加爵邑。及轉龍驤將軍，督梁益州諸軍事。永固謂之曰：朕昔以龍驤建業，此號未曾假人。今持山南委卿，故特以相授。其蒙寵任優隆如此。後隨永固子叡討慕容泓，為泓所敗，叡獨死之。萇遣長史詣永固謝罪，永固怒既甚，即戮其使。益萇恐懼，遂奔西州，邀聚士卒，而自樹置。永固頻為慕容沖所敗，沖轉侵逼。永固又見妖怪屢起，遂走五將山。萇即遣驍騎將軍吳中圍永固，中執永固以送萇。即日囚之，以求傳國璽，及令禪讓。永固不從，數以叛逆之罪。萇遂殺之，遂稱帝。後又掘永固屍，鞭撻無數，裸剝衣裳，薦之以棘，掘坎埋之。及萇遇疾，即夢永固將天官使者及鬼兵數百，突入營中。萇甚悚愕，走入後帳。宮人逆來刺鬼，誤中萇陰。鬼即相謂曰：正著死所。拔去矛刃，出血石餘。忽然驚寤，即患陰腫。令醫刺之，流血如夢。又狂言曰：殺陛下者，臣兄襄耳。非臣萇罪，願不賜枉，後三日萇死。
秦李雄既王於蜀，其第四子期，從叔壽襲期而廢為卭都公。尋復殺之，而壽自立。壽性素匈佷猜忌，僕射蔡射等以正直忤旨，遂誅之。無幾，壽病，常見李期、蔡射而為崇，歐血而死。
宋高平金鄉張超，與同縣翟願不和。願以宋元嘉中為方與令，忽為人所殺。咸疑是超。超金鄉後除縣職，解官還家，入山栰林。翟兄子銅烏執弓持矢，并齎酒醴，就山貺之。斟酌已畢，銅烏曰：明府昔害民叔，無緣同戴天日。引弓射之，即死。銅烏其夜見超云：我不殺汝叔，枉見殘害。今已上訴，故來相報。引刀刺之，吐血而死。
宋下邳張裨者，家世冠族，末葉衰微。有孫女姝好美色，隣人求娉為妾，裨以舊門之後，恥而不許。隣人忿之，乃焚其屋，裨遂燒死。其息邦先行不在，後還亦知情狀，而畏隣人之勢，又貪其財而不言，嫁女與之。後經一年，邦夢見裨曰：汝為兒子，逆天不孝。棄親就疏，僭同兇黨。便捉邦頭，以手中桃杖刺之。邦因病，兩宿歐血而死。邦死之日，隣人又見裨排門直入，張目攘袂曰：君恃貴縱惡，酷暴之甚，枉見殺害。我已上訴，事獲申雪。却後數日，令君知之。隣人得病，尋亦殞歿。
宋世永康人呂慶祖，家甚溫富。當使一奴，名教子，守視墅舍。以元嘉中便往案行，忽為人所殺。族弟無期先大舉慶祖錢，咸謂為害。無期齎羊酒脯至柩所而祝曰：君荼酷如此，乃云是我。魂而有靈，使知其主。既還，至三更，見慶祖來云：近履行，見教子畦疇不理，許當痛治奴。奴遂以斧斫我背，將帽塞口。因得齧奴三指，悉皆破碎。便取刀刺我頸，曳著後門。初見殺時，諸從行人亦在其中。奴今欲叛我，已釘其頭著壁。言畢而滅。無期早旦以告其父母，潛視奴所住壁，果有一把髮，以竹釘之。又看其指，並見破傷。錄奴詰驗臣伏。又問：汝既反逆，何以不叛？奴云：頭如被繫，欲逃不得。諸同見者事事相苻。即焚教子并其二息。
唐齊州高遠縣人杜通達，貞觀年中，縣丞命令送一僧向北。通達見僧經箱，謂言其中總是絲絹。乃與妻共計，擊僧殺之。僧未死間，誦呪三兩句，遂有一蠅飛入其鼻，久悶不出。通達眼鼻遽喎，眉鬚即落。迷惑失道，精神沮喪。未幾之間，便遇惡疾，不經一年而死。臨終之際，蠅遂飛出，還入妻鼻。其妻得病，歲餘復卒。
唐河間邢文宗家接幽燕，稟性麁險。貞觀年中，忽遭惡風疾，旬日之間，眉鬚落盡。於後就寺歸懺，自云：近者使向幽州，路逢一客，將絹十餘匹。逈澤無人，因即却殺。此人云：將向城內，欲買經紙。終不得免。少間屬一老僧，復欲南出。遇文宗，懼事發覺，揮刀擬僧。僧叩頭曰：乞存性命，誓願終身不言。文宗殺之，棄之草間。經二十餘日，行還，過僧死處。時當暑月，疑皆爛壞。試往視之，儼如生日。宗因下馬，以策築僧之口。口出一蠅，飛鳴清徹，直入宗鼻，久悶不出。因得大患，歲餘而死。
夫善惡相翻，明闇相反。罪福冥對，皎若目前。所以惡名俯墜，善謂清升；福是富饒，禍為摧折。故知罪惡之法，不可弗除；福善之功，無宜不造。聖教明白，升沈可觀也。
述曰：此行名聖說不定。所謂罪行，諸經或說名黑黑業及不善業。凡夫福行，諸經或說名白白業及以善業。名雖種種，行體無殊。行體云何？如智論說：殺害等是不善業，布施等是善業。此則是說罪福二行。言殺等者，等取十惡，齊名罪行。言施等者，等取事中戒定等業，同是世善，俱名福行。此世善中八禪定者，望欲界亂善，名不動行。若望出世理觀智慧，此緣事住，則名福行。如說六度，前五度中所有禪定，通亦名福。但諸罪福，人行不同。或專修福，或唯造罪，或復有人罪福俱行。專修福者，所謂淨心，為益他人行施戒等。唯造罪者，謂無慈潤，動身口意皆為損他。罪福俱者，謂修福時，內心不淨，或兼損物。此則是其欲界雜業。非純淨故，亦名不淨。若論罪行，麁顯可知。若論雜業，與淨福行有同有異，稍隱難知。謂諸修福，據其外相，事中信樂，所作皆同。若據內心，為自為他，所求各別，精麁不等。以諸修福，外同內異，故有純雜二業不同。若能調心，慈悲愍物，隨所施為，皆成大善。若不守念，視相修福，內麁外細，唯成雜業。稱彼愚情，雖謂過世，理實違道，亦非淨福。以修福時，不觀生空，我倒常行，遍通三性。所有作業，與倒相應，是假取性，是故違道。以不定心，多求世報，又多求名，故非淨福。以此純雜，世俗多迷。今略偏論，令人識行。
先論雜業，後明淨福。但諸雜業，自有麁細。麁者為惡，兼損他人；細者自為，唯求世報。先論麁雜。若就施論，或有非法取財施者，如盜他物以用布施。此感來報，還常衰耗。施已生悔，得果亦然。故優婆塞戒經云：若人施已，生於悔心；若劫他財，持以布施；是人未來雖得財物，常耗不集。或有為施兼損他者，謂若施時不正念善，或生瞋恚，或起高慢，當墮惡道。雖得福報，畜中別受，不感人天。故分別業報經偈云：
修行大布施，急性多瞋怒，
不依正憶念，後作大龍身。
能修大布施，高心陵蔑人，
由斯業行生，大力金翅鳥。
若為修福求世報者，如捨財時自求來報，或恐身財無常故捨，或為名聞專求自益，此非慈悲為濟貧苦，猶如市易，非純淨業。是以經中名不淨施。如百論說：為報施者，是名不淨施，如市易故。報有二種：現報者，名稱敬愛等。後報者，後世富貴等。名不淨施，譬如賈客遠到他方，雖持雜物多所饒益，然非憐愍眾生，以自求利故，是業不淨。布施求報，亦復如是。以此證知，無實慈愍，自求名稱，或為來報，縱雖廣施，皆非淨業。業非淨故，得報不精。故分別業報經偈云：
若為生天施，或復求名聞，
酬恩及望報，恐怖故行施，
獲果不清淨，所受多麁澁。
施行既爾。戒等諸善不淨同此。故百論云：不淨持戒者，自求樂報。若持戒求天上與天女娛樂，若人中富貴受五欲樂，為婬欲故。如覆相者，內欲他色，外詐親善，是名不淨。此外細心，不淨持戒，如阿難語難陀說偈云：
如羝羊相觸，將前而更却。
汝為欲持戒，其事亦如是。
開心專為益他，得福則多。又於施境，有貧，有病，或有知法而乏所須。若施令彼得益長善，所施有宜，獲福則多。故賢愚經云：佛讚五施得福無量：所謂施遠來者，遠去者，病瘦者，於飢餓時施於飲食，施知法人。如是五施，現世獲福。此施有宜，現獲多福。不同求名，施非要處，雖多割捨，不得淨報。又隨喜他施者，若望諸極麁造不善者，是其細罪，亦得名善。若望離欲及專為他，此之雜業則是其罪。故智度論云：麁人有麁罪，細人有細罪。故此雜業，罪福俱行。望心非純，是不淨業。
上來明其罪福俱行，是其欲界不淨雜業竟。若論雜業，翻前可知。故百論云：淨施者，若人愛敬利益，得福亦多。故因果經偈云：
若有貧窮人，無財可布施，
見他修施時，而生隨喜心。
隨喜之福報，與施等無異。
又丈夫論偈云：
悲心施一人，功德大如地。
為己施一切，得報如芥子。
救一厄難人，勝餘一切施。
眾星雖有光，不如一月明。
若諸凡夫造其罪福，不解因果，善惡無性，是為迷事取性，常繫三有。故智度論云：譬如蠅無處不著，唯不著火焰。眾生愛著亦復如是：善不善法中皆著，乃至非想亦著，唯不著般若波羅蜜性空大火。以此證知，無善惡性，常輪五道，即當無佛性眾生也。此略明凡夫罪福二行迷事取性所依經論竟。
述曰：此明聖者就後福行，說有罪行者，但此罪行妄見境染，執定我人，取著違順，便令自他皆成惡業。是以經偈云：貪欲不生滅，不能令心惱。若人有我心，及有得見者，是人為貪慾，將入於地獄。是故心外雖無別境，稱彼迷情，強見起染。如夢見境，起諸貪瞋，稱彼夢者，謂實不虛。理實無境，唯情妄見。故智度論說：如夢中無善事而喜，無瞋事而瞋，無悑事而悑。三界眾生亦復如是。無明眠故，不應瞋而瞋等。故知心外雖無別境，稱彼迷情，妄見起染。心外雖無地獄等相，惡業成時，妄見受苦。
如正法念經云：閻魔羅人非是眾，。罪人見之，謂是眾生，手中執持焰然鐵鉗。彼地獄人惡業既盡，命終之後，不復見於閻羅獄卒。何以故？以彼非是眾生數故。如油炷盡，則無有燈。業盡亦爾，不復見於閻羅獄卒。如閻浮提，日光既現，則無暗冥。惡業盡時，閻羅獄卒亦復如是。惡眼惡口如眾生相，可畏之色，當悉磨滅。如破畫壁，畫亦隨滅。惡業畫壁亦復如是，不復見於閻羅獄卒可畏之色。以此文證，眾生惡業應受苦者，自然無中妄見地獄。
問曰：見地獄者，所見獄卒及虎狼等可使妄見。彼地獄處閻羅在中判諸罪人，則有此境。云何言無？答曰：彼見獄主亦是妄見。直是罪人惡業熏心，令心變異，無中妄見。實無地獄閻羅在中。故唯識論云：如地獄中無地獄主，而地獄眾生依自罪業，見地獄主與種種苦，而起心見：此是地獄處，此是夜時，此是晝時。我以惡業故，見狗見烏，或見山壓。以此文證，善惡熏心，令心異見，實無地獄。是故心外雖無地獄，惡業成時，強自妄見。
問曰：此苦業報，既非善事，寧不直爾說善令習，何須稱情說苦業耶？答曰：善惡因果，法須相對。若不說其貪等是過，何由得顯施等是善。若不宣說三塗是苦，無由得顯人天等樂。是故須說凡夫罪行，令人識知，厭離歸善。若鈍根者，聞此苦業生厭離時，即求世樂。因此轉心，修諸福業。若利根者，聞此苦業，生厭離時，即求解脫。因此轉心，能修道觀，便於惑中得起出因。故經說言：一切煩惱皆是佛種。故知苦業，厭離之本，起善之緣，是故須說。若不說此惡業罪行，眾生不識，常行不斷。雖稱情見說諸過惡，然實心外無別業苦。唯識無境，心體恒淨。故經說言：雖說貪欲之過，而不見法有可貪者。雖說瞋恚之過，而不見法有可瞋者。雖說愚癡之過，而知諸法不癡無礙。雖示眾生墮三惡道悑畏之苦，而不得地獄餓鬼畜生之相。以此文證，知罪行因果，唯心無外。凡愚不解，稱情方便，須說業苦。向來兩門：就其實教，說罪體真，無別可破。以愚未解，須定說罪，此是別明。愚人迷真妄解，故須定說罪行意也。
述曰：此明福行者，對前罪行說此福行。先明凡夫修欲界善者，但使亂心修諸事福，定生下界，名欲界業。五道之中，皆悉得起。先就地獄述者，依毘曇說：地獄之人亦有三善業，即是意地三善根。此唯成就，非是現行。以是難處多不聞法思量趣道，故無現行。若論生得善根，地獄亦有。如仙譽國王殺五百婆羅門，生地獄中，發生信心，生甘露國。故知現行。若依成論，亦說地獄有善現行，雖無力勵方便起善，修獲聖道，然有生得善根起善。謂諸眾生無始已來，曾修世間信進念等，未起邪見謗無因果。此善不滅，生便得之，名為生得善。依此善根得起善心。若有宿業感緣強者，大聖現化，令苦止息，為說道法，得修方便。第二、畜生龍等亦有修善。如涅槃經：佛說義時，無量鳥獸發菩提心，生於天上。若依毘曇：鬼畜十善非律儀攝。以其身口七善律儀，普於一切眾生處起。以鬼神不能受故。故薩婆多論：畜生以癡鈍故，不發律儀。若依成論，鬼神畜等亦有得戒。若就人中，北單越人唯成意地三善業道，而不現行，不斷善故。至劫盡時，人皆修禪，彼獨不能，離欲非分。自餘三方皆有十善。有不具者，若就欲界六天以論，即無出家別解脫戒，但有十善及在家戒。故成論云：如天帝釋多受八戒，龍等亦受，不局在人。若論色界諸天以論，依毘曇：生上失下，上界不起下界善業，以其界地因果斷故。身生上界，下地法斷。此據有漏，在下成上，生上失下，便不修起。若依成論，上得成下，亦得寄起下界善業。如諸梵天見佛禮拜發言讚歎，即是散善。此是寄起欲界善業。若依毘曇、毘婆沙論等，梵天禮讚非欲界善。是其初禪威儀心起。據此所依無記非善。據外身口，是上色業。此明欲界亂善福業依身起處竟。第二、明色界四禪定業依身起處。若鬼畜中，值聖強緣能寤道者，亦得修起，以其無漏依禪起故。縱無根本深定正體，必有麁淺未來禪心。此未來禪是色界業。依此未來斷欲結時，此業則招初禪梵果。若就人天以論，修色界業，除北單越無修禪者，自餘三方及欲界天皆得修起色界十善。謂得禪者意地有三，所謂無貪、無瞋、正見。若論身口七善業者，謂依定心發得禪戒。禪戒則是身口七善，故得禪時有色十善。若就無色諸天以論，依毘曇，無色界天不得修起色界定業，生上捨下，界地斷故。若依成論，凡生無色，亦得起下色界中業。此明色界禪定福業十善業道依身起處。若論無色四空定業依身起處，三界人天皆得修起。上來明諸福行依身起處竟。若論聖人起福，非關凡夫，希故不述。
頌曰：
尋因途乃異，及捨趣猶并。
苦極思歸樂，樂極苦還生。
豈非罪福別，皆由封著情。
若斷有漏業，常見法身寜。
唐武德中，遂州總管府記室參軍孔恪暴病死，一日而蘇。自說：被收至官所。問：何故殺牛兩頭？恪云：不殺。官曰：汝弟證汝殺，何故不承？因呼恪弟。弟死已數年矣。既至，枷械甚艱。官問：汝所言兄殺牛虛實？弟曰：兄前奉使招慰獠賊，使某殺牛會之。實奉兄命，非自殺也。恪曰：使弟殺牛會是實。然國事也，恪何有罪焉？官曰：汝殺會獠，以招慰為功，用求官賞，以為己利，何云國事也？因謂恪弟曰：以汝證兄，故久留汝。兄今既遣殺，汝便無罪，放任受生。言訖，弟忽不見，亦竟不得言敘。官又問恪：因何復殺兩鴨？恪曰：前任縣令殺鴨供官客耳，豈恪罪耶？官曰：官客自有料無鴨，汝以鴨供之，將以美譽，非罪如何？又問：何故復殺鷄卵六枚？曰：平生不食鷄卵。唯憶小年九歲時寒食日，母每與六卵，因煮食之。官曰：然欲推罪母也？恪曰：不敢，但說其因耳。此自恪殺之也。官曰：汝殺他命，當自受之。言訖，忽有數十人皆來執恪，將出去。恪大呼曰：官府亦大枉濫。官聞之呼還曰：何枉濫？恪曰：生來有罪，皆不见遺，生來修福，皆不見記者，豈非濫耶。官問主司：恪有何福？何為不錄？主司對曰：福亦皆錄，量罪多少。若福多罪少，先令受福。罪多福少，先令受罪。然恪福少罪多，故未論其福。官怒曰：雖先受罪，何不唱福示之。命鞭主司一百。倏忽鞭訖，血流濺地。既而唱恪生來所修之福亦無遺者。官謂恪曰：汝應先受罪，我更令汝歸七日，可勤追福。因遣人送出，將蘇。恪大集僧尼，行道懺悔，精勤苦行，自說其事。至七日家人辭決，俄而命終。臨家兄為遂府屬，故委之也。
竊尋經論，行者修道，皆云五欲是障道本。若不學斷，無由證聖。欲知根本，略述三種：一、自內五根，二、外諸五塵，三、所生五識。由此三故，能生染欲。故涅槃經云：善男子，譬如惡象，心未調順。有人乘之，不隨意去，遠離城邑，至空曠處，不能善攝。此五根者，亦復如是。將人遠離涅槃城邑，至於生死曠野之處。善男子，譬如佞臣教王作惡。五根佞臣亦復如是，常教眾生造無量惡。譬如惡子，不受師長父母教勅，則無惡不造。不調五根亦復如是，不受師長善言教勅，無惡不造。善男子，凡夫之人不攝五根，常為地獄畜生餓鬼之所賊害。亦如怨盜，害及善人。
又遺教經云：五根賊禍，殃及累世，為害甚重，不可不慎。是故智者制而不隨，持之如賊。假令縱之，皆亦不久，見其磨滅也。
夫論蓋者，是蔭覆義。謂覆障行者，令志性昏沈，定慧不明，隱沒善人，是修正道，故名為蓋。故對法論云：此蓋能令善品不得顯了，是蓋義。覆蔽其心，障諸善品，令不得轉，故名蓋義。前之五欲，從外五塵而生；此之五蓋，從內五根而發也。
述曰：夫論五欲者，既有其根，便發五欲，繫縛眾生，不得解脫。故涅槃經云：凡夫之人，五欲所縛，令魔波旬自在將去。如彼獵師檎拊獼猴，擔負歸家。善男子，譬如國王，安住己界，身心安樂。若至他界，則得眾苦。一切眾生亦復如是。若能自住於己境界，則得安樂。若至他界，則遇惡魔，受諸苦惱。自境界者，謂四念處。他境界者，謂五欲也。
五欲者，男女身上色聲香味觸等是也。即此五欲，希須為義。貪著五塵，名為欲也。并意識觸緣之境，名曰法塵。此之六塵，非直名為塵所行處，復得惡賊之名。故涅槃經云：如六大賊，能劫一切人民財寶。六塵惡賊，亦復如是，能劫一切眾生善財。如六大賊，若入人舍，則能劫奪現家所有，不擇好惡，令巨富者，忽爾貧窮。是六塵賊，亦復如是。若入人根，則能劫奪一切善法。善法既盡，貧窮孤露，作一闡提。是故菩薩諦觀六塵，如六大賊。
述曰：夫論欲過者，謂五欲弊魔，六塵惡賊。佛判邪惑，迷障佛性。故涅槃經云：眾生五識，雖非一念，然是有漏，復是邪倒，增長諸漏。為一切凡夫取著於色，乃至著識。以著色故，則生貪心；生貪心故，為色繫縛乃至為識之所繫縛。以繫縛故，則不得免於生老病死，憂悲大苦，一切煩惱。又云：若有菩薩自言戒淨，雖復不與女人和合，言語嘲調，聽其音聲。然見男子隨逐女時，或見女人隨逐男時，便生貪著。如是菩薩成就欲法，毀破淨戒，污辱梵行，令戒雜穢，不得名為淨戒具足。
又智度論云：菩薩觀種種不淨，於諸衰中女衰最重，刀火、雷電、霹靂、怨家、毒蛇之屬，猶可暫近。女人慳妬、瞋諂、妖穢、鬪諍、貪嫉，不可親近。何以故？女子小人，心淺智薄，唯欲是親，不觀富貴智德名聞，專行欲惡，破人善根。桎梏枷鎖，閉繫囹圄，雖曰難解，猶尚易開。女鎖繫人，染著根深，無可得脫，眾病最重。如佛偈言：
寧以熱鐵，宛轉眼中，不以染心，
邪視女色。含笑作姿，憍慢羞慙，
迴面攝眼，美言妬瞋，行步妖穢，
以惑於人。婬羅慾網，人皆沒身。
坐臥行立，迴盻巧媚；薄智愚人，
為之所醉。執劍向敵，是猶可勝；
女賊害人，是不可禁。蚖蛇含毒，
猶可手捉；女情惑人，是不可觸。
有智之人，所不應視。若欲觀之，
當如母姊。諦視觀之，不淨填積。
婬火不除，為之燒滅。
色過既爾，自餘香味觸等，例皆如然。一切眾生無始已來，永沈生死，不能出離者，實由女色，繫縛難脫。盲無慧眼，見生死坑，致之陷墜。今惟道俗，不觀欲患，向之馳走，何日返之，得免斯過。心恒被染，不能暫捨，戒尚不存，焉有定慧、佛性觀哉！故涅槃經偈云：
作惡不即受，如乳即成酪。
猶灰覆火上，愚者輕蹈之。
如智度論云：行者當訶五欲云：哀哉眾生，常為五欲所惱，而求之不已，將墜大坑。得之轉劇，如火炙疥。五欲無益，如狗齩骨。五欲增爭，如鳥競肉。五欲燒人，如逆風執炬。五欲害人，如踐惡蛇。五欲無實，如夢所得。五欲不久，如假借須臾。世人愚惑，貪著五欲，至死不捨，為之後世受無量苦。此之五欲，得時須臾樂，失時為大苦。如蜜塗刀，舐者貪甜，不知傷舌。其五欲者，名為色聲香味觸。此之五事，禪家正障。若欲修定，皆應棄之。第一、呵色欲過。如頻婆娑羅王以色故，身入敵國，獨在婬女阿梵婆羅房中。憂填王以色染故，截五百仙人手足。如是等種種因緣，是名呵色欲過失。
第二呵聲欲過者，如聲相不停，暫聞即滅。愚癡之人不解聲相無常變失故，於音聲中妄生好樂。於已過之聲，念而生著。如五百仙人在山中住，甄陀羅女於雪山池中浴。聞其歌聲，即失禪定，心醉狂逸，不能自持，失諸功德，後墮惡道。有智之人，觀聲生滅，前後不俱，無相及者。作如是知，則不染著。若斯人者，諸天音樂尚不能亂，何況人聲！如是等種種因緣，是名呵聲欲過失。故論云：如五百仙人飛行時，聞緊陀羅女歌聲，心著狂醉，皆失神足，一時墮地。如聲聞聞緊陀羅王屯崙摩彈琴歌聲，以諸法實相讚佛。是時須彌山及諸樹木皆動。大迦葉等諸大弟子皆於座上作舞，不能自安。天鬘菩薩問大迦葉：汝最大耆年，行於頭陀第一，今何故不能制心自安？大迦葉答言：我於人天諸欲，心不傾動。是菩薩無量功德報聲，復以智慧變化作聲，所不能忍。譬如八方風起，不能令須彌山動。若劫盡時，毗藍風至，至吹須彌山，令如腐草。如阿脩琴常自出聲，隨意而作，無人彈者。此亦無散心，亦無攝心，是福德報生故，隨意出聲。法身菩薩亦復如是，無所分別，亦無散心，亦無說法相，是無量福智因緣故。第三呵香欲過者，人謂著香少罪，染愛於香，開結使門。雖復百歲持戒，能一時壞之。如有阿羅漢常入龍宮食。食已，以鉢授與沙彌，令洗。鉢中有殘飯數粒，沙彌嗅之大香，食之甚美。便作方便，入師繩床下，兩手捉繩床脚。其師至時，與繩床俱入龍宮。龍言：此未得道，何以將來？師言：不覺。沙彌得飲食已，又見龍女身體端正，香妙無比，心大染著。即作惡願：我當作福，奪此龍處，居其宮殿。龍言：後莫將此沙彌來。沙彌還已，一心布施持戒，專求所願，願早作龍。是時繞寺，足下水出，自知必得作龍。徑至師本入處大池邊，以袈裟覆頭而入，即死，變為大龍。福德大故，即殺彼龍，舉池盡赤。未爾之前，諸僧及師訶之。沙彌言：我心已定，心相已出。將諸眾僧就池觀之。如是因緣，由著香過。復有一比丘在於林中蓮華池邊經行，聞蓮華香，鼻受心著。池神語言：汝何以捨彼林下禪靜坐處，而偷我香。以著香故，諸結臥者皆起。時更有一人來入池中，多取其華，掘挽根莖，狼藉而去。池神默無所言。比丘言：此人破汝池華，汝都無言。我但池岸邊行，便見呵罵，云我偷香。池神言：世間惡人常在罪垢糞中，不淨沒頭，我不共語也。汝是禪行好人，而著此香，破汝好事，是故呵汝。譬如白㲲鮮淨而有黑物點污，眾人皆見。彼惡人者，譬如黑衣，以墨點黑，人所不見，誰問之者。如是等種種因緣，是名呵香欲過失。第四呵味欲過者，當自覺寤：我但以貪著美味故，當受眾苦，洋銅灌口，噉燒鐵丸。若不觀食，嗜心堅著者，墮不淨蟲中。如一沙彌，心常愛酪。諸檀越餉僧酪時，沙彌每得殘分，心中愛著，樂喜不離。命終之後，生此殘酪瓶中。沙彌師得羅漢。僧分酪時，語言：徐徐，莫傷此愛酪沙彌。諸人言：此是蟲，何以言愛酪沙彌？答言：此蟲本是我沙彌。但坐貪愛殘酪故，生此瓶中。師得酪分，蟲在中來。師言：愛酪人，汝何以來？即以酪與之。復有一國王，名曰月分。王有太子，愛著美味。王守園者，日送好果。園中有一大樹，樹上有鳥養子，常飛至香山中，取好香果以養其子。眾子爭之，一果墮地。守園人晨朝見之，奇其非常，即送與王。王珍此果，香色殊異。太子見之便索。王愛其子，即以與之。太子食果，得其氣味，染心深著，日日欲得。王即召園人，問其所由。守園人言：此果無種。從地得之，不知所由來也。太子啼泣不食。王催責園人，仰汝得之。園人至得果處，見有鳥巢，知鳥銜來。翳身樹上，伺欲取之。鳥母來時，即奪得果送。日日如是。鳥母怒之，於香山中取毒果來，其香味色令似前者。園人奪得輸王。王與太子食之，未久身肉爛壞而死。如是等種種因緣，是名呵味欲過失。第五呵觸慾過者，此觸是生結使之因，是繫縛心之本。何以故？餘四情各當分，此則遍身染著。以其難捨，常作重罪。爾時世尊為諸比丘說本生因緣：過去久遠世時，波羅柰國山中有一仙人，以仲秋之月，於澡盤中小便。見鹿麚麀合會，婬心即動，精流盤中。麀鹿飲之，即時有身。月滿生子，形類如人，唯頭有一角，其足似鹿。鹿當產時，至仙人庵邊而產。見子是人，以付仙人而去。仙人出時，見此鹿子，自念本緣，知是己兒，取已養育。及其年大，勤教學問，通十八種大經。又學坐禪，行四無量心，得五神通。一時上山，值大雨泥滑，其足不便，躃地破其軍持，又傷其足。便大瞋恚，以軍持盛水，呪令不雨。仙人福德，諸龍鬼神皆為不雨。不雨故，五穀五果盡皆不生。人民窮乏，無復生路。波羅柰王憂愁懊惱，命諸大官集議雨事。明者議言：我得聞仙人山中，有一角仙人，以足不便故，上山因雨，躃地傷足。瞋呪此雨，令十二年不墮。王思惟言：若十二年不雨，我國了矣，無復人民。王即開募：其有能令仙人失五通，屬我為民者，當分國半治。是國有婬女，名曰扇陀，端正巨富，來應王募。女問諸人：此是人非人？眾言：是仙人所生。婬女言：若是人者，我能壞之。作是語已，即取金盤盛好寶物，語王言：我當騎此仙人項來。婬女即時求五百乘車，載五百美女，五百鹿車，載種種歡喜丸，皆以眾藥草和之，以婇畫令似雜果。及持種種大力美酒，色味如水。服樹皮衣，行林樹間，以象仙人。於仙人菴邊，作草庵而住。一角仙人游行見之。諸女皆出迎迓，好華妙香，供養仙人。仙人大喜。諸女以美言敬辭問訊仙人，將入房中，坐好床褥，與好淨酒，以為淨水；與歡喜丸，以為菓蓏。仙人食飲飽已，語諸女言：我從生已來，初未得如此好果好水。諸女言：我一心行善故，天與我願，得此好水好果。仙人問諸女言：汝以何故膚色肥盛？答言：我曹食此好果，飲此美水，故肥如此。女白仙人言：汝何以不在此間住？答曰：亦可住耳。女言：可共澡洗。即亦可之。女手柔軟，觸之心動，便與諸女更互相洗。欲心轉生，遂成婬事。即失神通，天為大雨。七日七夜，令得歡樂飲食。七日以後，酒食皆盡，繼以山水木果，其味不美。更索前者。答言：已盡，今當共行，去此不遠，有可得處。仙人言：隨意。即便共出。去城不遠，女便在道中臥，言：我極，不能復行。仙人言：汝不能行者，騎我項上，當擔汝去。女先遣信白王：王可觀我智能。王勅嚴駕出而觀之。問言：何由得爾？女白王言：我以方便力故，今已如此，仙人無所復能。令住城中，好供養恭敬之，足吾所欲，拜為大臣。住城少日，身轉羸瘦。念禪定心樂，厭世欲。王問仙人：汝何不樂，身轉羸瘦？仙人答王：我雖得五欲，常自憶念林間閑靜，諸仙游處，不能得去。王自思惟：若能強違，其志為苦，苦極則死。本以求除旱患，今已得之。當復何緣強奪其志？即發遣之。既還山中，精進不久，還得五通。佛告諸比丘：其一角仙人者，即我身是也。其婬女者，今耶輸陀羅是。爾時以歡喜丸惑我，我未斷結，為之所惑。今復欲以藥歡喜丸惑我，不可得也。以是事故，知細軟觸法，能動仙人，何況愚夫！如是等種種因緣，是名呵觸欲過失。如是能呵五欲，便除五蓋也。
問曰：云何為五？答曰：一貪欲蓋，二瞋恚蓋，三睡眠蓋，四掉悔蓋，五疑蓋。
第一貪欲蓋者，謂端坐修禪，心生欲覺，妄念相續，求之不已，遂致生患。如智度論：術婆伽以思王女，欲心內發，尚能燒身，延及天祠。況生欲毒，熾而不燒諸善法心！若著欲，無由近道。故論偈云：
入道慚愧人，持鉢攝眾生，
云何縱欲塵，沈沒於五情？
已捨五欲樂，棄之而不顧；
如何還欲得，如愚自食吐？
諸欲求時苦，得時多悑畏，
失時多熱惱，一切無樂處。
諸患如是已，云何能捨之？
得福禪定樂，則不為所欺。
第二瞋恚蓋者，瞋是失諸善法之根本，墮諸惡道之因緣，法樂之怨家，善心之大賊，惡口之府藏，福慧之刀斧。若修道時，思惟此人惱我及惱我親，讚歎我怨，圖度過去未來亦復如是。是為九惱處故生瞋。瞋念覆心，故名為蓋。當急棄之，無令增長。如智度論：釋提婆那以偈問佛云：
何物殺安隱？何物殺無憂？
何物毒之根，吞滅一切善？
佛說偈答云：
殺瞋即安隱。殺瞋即無憂。
瞋為毒之根，瞋滅一切善。
如是知已，當修慈悲，以忍除滅，令心清淨。觀聲空假，不應起瞋。故智度論云：菩薩知諸法不生不滅，其性皆空，若人瞋恚罵詈，若打若殺，如夢如化。觀聲本無，唯是風聲，從緣而有，何須可瞋？故論云：如人欲語時，口中風名憂陀那，還入至臍，觸臍響出。響出時，觸七處起，是名語言。如偈言：
風名優陀那，觸臍而上出。
是風七處觸，項及齗齒脣，
舌咽及以胸，是中語言生。
愚人不解此，惑著起瞋癡。
又優婆塞經云：有智之人若遇惡罵，當作是念：是罵詈字不一時生。初字生時，後字未生。後字生已，初字復滅。若不一時，云何是罵？直是風聲，我云何瞋？故智度論云：菩薩觀眾生，雖復百千劫罵詈，不生瞋心。若百千劫稱讚，亦不歡喜。了知音聲生滅，如夢如響。
第三睡眠蓋者，謂內心昏憒，名之為眠。五情暗蔽，放恣支節，委臥垂窳，名之為睡。此睡眠蓋，能破今世後世實樂。如此惡法，最為不善。何以故？餘蓋情覺可除，眠如死人，無所覺觸。以不覺故，難可除滅。如智度論：菩薩教誡睡眠弟子，說偈云：
汝等勿抱死屍臥，種種不淨假名人。
如得重病箭入身，諸苦痛集安可眠！
如人彼縛將去殺，災害垂至安可眠！
結賊不滅害未除，如共毒蛇同室宿，
亦如臨陣白刃間，爾時云何而可眠！
眠為大暗無所見，日日欺誑奪人明，
以眠覆心無所見，如是大失安可眠！
第四掉悔蓋者，有三：一、口掉者，謂好喜吟咏，諍競是非，無益戲論，世俗言話等，名為口掉。二、身掉者，謂好喜騎乘，馳騁放逸，筋骨相撲，扼腕指掌等，名為身掉。三、心掉者，心情放蕩，縱意攀緣，思惟文藝，世間才技，諸惡覺觀等，名為心掉。掉之為法，破出家心。故智度論偈云：
汝已剃頭著染衣，執持瓦器行乞食，
云何樂著戲掉法，放逸縱情失法利？
既無法利，又失世樂。覺其過已，當急棄之。所言悔者，若掉無悔，則不成蓋。何以故？掉時猶在緣中故，後欲入定時，方悔前所作，憂惱覆心，故名為蓋。此有二種：一者、因掉後生悔，如前所說也。二者、作大重罪人，常懷悑畏，毒箭入心，堅不可拔。如智度論偈云：
不應作而作，應作而不作，
悔惱火所燒，後世墮惡道。
若人罪能悔，悔已莫復憂，
如是心安樂，不應常念著。
若有二種悔，若應作不作，
不應作而作，是則愚人相。
不以心悔故，不作而能作；
諸惡事已作，不能令不作。
第五疑蓋者，謂以疑覆心故，於諸法中不得定心。定心無故，於佛法中空無所獲。如人入於寶山，若無有手，無所能取。復次，通疑甚多，未必障定。今障定者，有三種疑：一疑自，二疑師，三疑法。一疑自者，而作是念：我等諸根暗鈍，罪垢深重，其非人乎？作此自疑，定慧不發。若欲學法，勿當自輕，以宿世善根難測故。二、疑師者，彼人威儀，相貌如是，自尚無道，何能教我！作是疑慢，即為障定。欲除之法，如臭皮囊中金；以貪金故，不可棄於皮囊。行者亦爾，師雖不清淨，亦應生於佛想。三、疑法者，如世人多執本心，於所受法不能即信，敬心受行。若生猶豫，即法不染心。何以故？如智度論偈云：
如人在岐道，疑惑無所取。
諸法實相中，疑亦復如是。
疑故不勤求，諸法之實相。
是疑從癡生，惡中之惡者。
善不善法中，生死及涅槃，
定實真有法，於中莫生疑。
汝若懷疑惑，死王獄吏縛；
如師子摶鹿，不能得解脫。
在世雖有疑，當隨妙善法，
譬如觀岐道，利好者應逐。
問曰：不善法無量無邊，何故但捨五法？答曰：此五法中，名雖似陜，義該三毒，亦通攝八萬四千諸塵勞門。第一、貪欲蓋即是貪毒，第二、瞋恚蓋即是瞋毒，第三、睡眠蓋、疑蓋，即是癡毒。其掉悔一蓋，即是等分攝。合為四分煩惱。一中即有二萬一千，四中合有八萬四千諸塵勞門。是故若能除此五蓋，即能具捨一切不善之法。譬如負債得脫，重病得差，如飢餓人得至豐國，如於惡賊之中得自免濟，安隱無患。行者亦爾，除此五蓋，其心清淨。譬如日月，以五事覆，谓煙、雲、塵、霧、脩羅手障，則不明了。心亦如是，合喻可知。
頌曰：
五欲昏神識，五蓋蔽福力。
六根成苦集，六賊亂心色。
欲浪逐情飄，愛網隨心織。
三毒障人空，四流漂不息。
至金雖改秋，斬籌方未極。
觀鴿既無窮，猿攀此鳥伏。
自非絕欲蓋，何能遠升陟。
齊届寶城，共睹能仁德。
電子佛典，完成日期：
夫行善感樂，近趣人天，遠成佛果。作惡招苦，近獲三塗，遠乖聖道。愚人不信，智者能知。故有四生軀別，六趣形分。明闇異途，昇沈殊路。業緣之理皎然，因果之報常式也。
如般若經云：一者卵生，二者胎生，三者濕生，四者化生。又阿鋡口解十二因緣經云：有四種生：一腹生，謂人及畜生，二寒熱和合生者，謂蟲蛾蚤虱三化生者，謂天及地獄。四卵生者，謂飛鳥魚鼈。
又正法念經云：畜生無量，略說三處：一者水行，所謂魚等。二者陸行，所謂象等。三者空行，所謂鳥等。或以天眼見諸畜生有四種生。何等為四？一者胎生，所謂象馬牛羊之類。二者卵生，所謂蚖蛇鵝鴨鷄雉眾鳥。三者濕生，所謂蚤虱蟣子之類。四者化生，如長面龍等。
故經曰：生者，新諸根起。死者，諸受根滅。
又善見論云：一者色生，二者無色生。色生可壞，無色生不可壞。無色之生，依於色生，色心相依，共成假者，名之為生。使前不感後，後不赴前，名之為死。
又涅槃經云：眾生佛性住五陰中。若壞五陰，名曰殺生。若有殺生，即墮惡道。依此生死，故有四生：依㲉而生曰卵，含藏而出曰胎，假潤而興曰濕，欻然而現曰化。眾生所攝，不過此四也。
如婆沙論說云：此欲界之中具攝六趣。色無色界各攝天趣少分。所以別者，以此欲界是亂地故，眾生雜惡，起業不純，或善或惡。以不同故，隨業受報，有多差別。上之二界唯是定地，眾生沈靜，起業亦純，是故無有多趣差別。
問曰：四生六趣相攝云何？答曰：如毘曇中說：天及地獄，一向化生。鬼趣唯二，謂胎及化。人及畜生，各具四生。故此論：問云：為生攝於趣，為趣攝於生？即自答云：
生攝一切趣，非趣攝於生。
謂生中陰增，當知非趣攝。
故知生寬趣陜。以化生寬故，全攝二趣及三趣少分。
地獄趣中一向化生。問曰：六欲諸天既行慾同人，何故無有胎生？答曰：慾愛雖同，行事不等。故樓炭、正法念經等云：四王忉利，此二地居行慾之時，男女形交，同人無異。而無泄精，與人不同。自上四天，一向全異。焰摩天行慾，意喜相抱，或但執手，而為究竟，不至交合。兜率天中，意喜語笑，即為究竟，不待相抱。化樂天中，共相瞻視，即為究竟，不待語笑。他化天中，但聞語聲，或聞香氣，即為究竟，不待瞻視。故異於人。以天化生故，從母膝化起。鬼趣化生可知，胎生者少隱。如彼淨觀音說：謂昔王舍城中有一女人，為鬼精著身，生五百鬼子。又俱舍論：有鬼告目連云：我晝生於五子，夜亦生五子，隨生而食噉，竟無有飽時。此為胎生鬼也。
阿脩羅趣亦具胎化二生。以有匹配，故有胎生。脩羅劫初從天而出，即是化生。又依觀佛三昧經說：根本女脩羅，元從大海泥卵濕潤中出。通彼胎化，亦具四生也。
人具四生者，胎生現見可知。卵如涅槃經說：如毘舍佉母生一肉卵，於中出其三十二卵。如鞞婆沙論云：問：云何知人中有卵生？答：如佛所說，閻浮利地，多有商人入海採寶。得二鶴，隨意所化，失一一在。與共遊戲，寢臥一室，共彼合會，遂生二卵。卵漸濕熟，便生二童。後大出家學道，得阿羅漢果。一名尸婆羅，二名優鉢尸婆羅。問曰：云何知人中有濕生？答曰：如經所說：有頂生王、尊者遮羅、尊者優婆遮羅、梨女及柰女等，即其事也。問曰：云可知人中有化生？答曰：如劫初人是也。已得聖法者，不復卵生濕生。問曰：何故不復卵生濕生耶？答曰：卵生濕生是畜生趣所攝也。
畜具四生者，胎卵濕生，此三目覩，可知。其化生者，依樓炭經云：如四生金翅鳥還食四生龍。化生食四，胎生食三卵生食二，濕生還食濕生一。
又起世經云：大海之北，為諸龍王及一切金翅鳥王故，生一大樹，名曰居吒奢摩離。其樹根本周七由旬，入地二十由旬，身高一百由旬，枝葉遍覆五十由旬。樹東面有卵生龍及卵生金翅鳥，樹南面有胎生龍及胎生金翅鳥，樹西面有濕生龍及濕生金翅鳥，樹北面有化生龍及化生金翅鳥。此四處各有宮殿，廣六百由旬。七重垣牆，七寶莊嚴，妙香遠熏，諸鳥和鳴。又彼卵生金翅鳥王，若欲搏取卵生龍時，便即飛往居吒奢摩離大樹東枝之上。觀大海水已，乃更飛下，以兩翅扇大海水，令水自開二百由旬。即於其中銜卵生龍，將出海外，隨意而食。卵生金翅鳥王唯能取得卵生龍等，則不能取胎濕化生龍等。若胎生金翅鳥王欲取卵生龍者，還向樹東海中取之。又胎生金翅鳥王欲取胎生龍者，即向樹南海中取之，水開四百由旬。此胎生鳥王唯能取卵胎二生龍，不能取濕化二生龍也。又濕生金翅鳥王欲取胎生龍，還向樹東海中取食。又濕生鳥王欲取胎生龍，即向樹南海中取食，水開四百由旬。又濕生鳥王欲取濕生龍者，即向樹西海中取之，水開八百由旬。濕生鳥王唯能取卵生、胎生、濕生龍等，不能取化生龍也。又化生金翅鳥王欲取卵生龍，即向樹東海中取之。若欲取胎生龍者，向樹南海中取之。若欲取濕生龍者，即向樹西海中取之。若欲取化生龍者，即向樹北海中取之。水開一千六百由旬，彼諸龍等皆為此金翅鳥王之所食噉。
又觀佛三昧經云：佛言：閻浮提中及四天下，有金翅鳥名伽樓羅王，於諸鳥中快得自在。此鳥業報應食諸龍。於閻浮提日食一龍王及五百小龍。第二日於弗提婆，第三日於瞿耶尼，第四日於欝單越，各食如前。周而復始，經八千歲。此鳥爾時死相已現，諸龍吐毒，無由得食。彼鳥飢逼，周章求食，了不能得。游巡諸山，永不得安。至金剛山，然後暫住。從金剛山直下，至大水際。從大水際至風輪際，為風所吹，還至金剛山。如是七返，然後命終。其命終已，以其毒故，令十寶山同時火起。爾時難陀龍王懼燒此山，即大降雨，渧如車軸。鳥肉散盡，唯有心在。其心直下，如前七返，然後還住金剛山頂。難陀龍王取此鳥心，以為明珠。轉輪王得，為如意珠。
又樓炭經云：天下諸龍以三熱見燒，阿耨達龍王不以三熱見燒。一、餘龍王熱沙雨身上，燒炙甚痛。二、餘龍王起婬相向，熱風來吹，其身上焦，即失顏色，得蛇身，便恐不喜。三、餘龍王被金翅鳥食，悉皆恐悑。天下餘龍悉見毒熱，唯阿耨達龍王獨不見熱。
又善見律云：佛言：龍有五事，不得離龍身。何者為五？一行婬時。若與龍共行婬，得復龍身。若與人共行婬，不得復龍身。二、受生不離龍身。三、脫皮時。四、眠時。五、死時。是為五事不得離龍身。
問：四食相攝云何？答：如毘曇中說：總而言之，六趣之中，皆具四食，然有寬陜不同。如地獄中得有段食者，如有鐵丸及洋銅汁，雖復增苦，以壞飢渴，故名段食。又如輕繫獄中，得具冷煖二風，更互觸身，亦名段食。唯上二界無有段食，以彼身輕妙故。論偈云：
四食在欲界，四生趣亦然。
三食上二界，段食彼則無。
問曰：未知一一趣中何食增耶？答曰：如毘曇中說：於六趣中，謂鬼全趣及於卵生，并前三無色，皆思食偏增。何以然者？以彼餓鬼趣中意行多故。卵生眾生在卵㲉時，以思念母故，卵得不壞。前三無色亦如意行，思惟多故，是故皆悉思食增也。又此人趣及與六欲天中，皆段食偏增。何以然者？以此二處要假食持身命故。又彼地獄趣及與非想全，皆識食偏增。何以然者？以地獄中識持名色故，非想地中以識持名故。又彼色界及與濕生，皆悉觸食偏增。何以然者？以色界中受修諸禪，樂觸持身故。濕生之中，以因濕觸持身活故。
如新婆沙論云：中有有多名：或名中有，或名健達縛，或名求有，或名意成。問：何名中有？答：居死有後，在生有前，二有中間有自體起。問：何故中有名健達縛？答：以彼食香而存濟，此名唯屬欲界中有。問：何故中有名求有耶？答：於六處門求生有故。問：何故中有復名意成？答：從意生故。謂諸有情，或從意生，或從業生，或從異熟生，或從婬欲生。從意生者，謂劫初人及諸中有，色無色界并變化身。從業生者，謂諸地獄。如契經說：地獄有情業所繫縛，不能免離，由業而生，不由意樂。從異熟生者，謂諸飛鳥及鬼神等，由彼異熟勢輕健故，能飛行空，或壁障無礙。從欲婬生者，謂六欲天及諸人等。諸中有身從意生者故，乘意行故，名為意成。
次依婆沙論：問：中有諸根具不具者？答：一切中有皆具諸根。初受異熟必圓妙故。有說不具者，如印印物，像現如是。中有趣本有故，如本有時，有根不具。此中初說於理為善。謂中有位於六處門，遍求生處，根必無缺。此說眼等，非男女根，色界中有無彼根故。欲界中有，彼亦不定。當受卵胎二類生者，住有位有男根。至卵胎中方有不具。若不爾者，應無當受卵胎生義。問：諸趣中有行相云何？答：地獄中有，頭下足上而趣地獄。故伽他言：
顛墜於地獄，足上頭歸下，
由毀謗諸仙，樂寂修苦行。
此諸天中有，足下頭上如人以箭仰射虛空，上昇而行，往於天趣。餘趣中有，皆悉傍行，如鳥飛空，行所至處。又如壁上畫作飛仙，舉身傍行，求當生處。問：中有行相皆如是耶？答：不必皆爾。且依人中命終者說。若地獄死還生地獄，不必頭下足上而行。若天中死還生天中，不必足下頭上而行。若地獄死生於人趣，應首上昇。若天中死生於人趣，應頭歸下。鬼及傍生二趣中有，隨而住處，如應當知。
次依論：問：中有生時為有衣不？論答：色界中有，一切有衣，以色界中慚愧增故。慚愧即是法身衣服。如彼法身具勝衣服，生身亦爾。故彼中有常與衣俱。欲界中有，多分無衣，以欲界中多分無慚愧。唯除菩薩及白淨苾芻尼所受中有，常有上妙衣服。有餘師說：菩薩中有亦無有衣，唯白淨尼等所受中有，常與衣俱。問：何緣菩薩中有無衣而白淨尼有衣？答：白淨尼曾以衣服施四方僧，故彼中有常有衣服。問：若爾菩薩於過去生以妙衣服施四方僧，白淨尼等所施衣服碎為微塵，猶未為比，如何菩薩中有無衣而彼有衣服？答：由彼願力異菩薩故。謂白淨尼以衣奉施四方僧已，便發願言：願我生生常著衣服，乃至中有亦不露形。由彼願力所引發故，所生之處常豐衣服。彼最後身所受中有，常有衣服。入母胎位乃至出時，衣不離體。如如彼身，漸次增長。後出家受具戒已，轉成五衣。勤修正行，不久便證阿羅漢果，乃至後涅槃時，即以此衣纏身火葬。菩薩過去三無數劫所修種種殊勝善行，皆為迴向無上菩提，利益安樂諸有情故。由斯行願，雖具相好，而無有衣。願力有殊，不應為難。
次依論：問：在中有位資段食不？答：色界中有不資段食，欲界中有必資段食。問：欲界中有段食云何？有作是說：欲界中有至有食處，便食彼食。至有水處，便飲彼水。由彼飲食，以自存濟。此說非理。所以者何？中有極多，難周濟故。謂契經說：如從袋等瀉粳米等置鐺鑊中，數極稠密。五趣有情所受中有，散在處處，數量過彼。若彼受用諸飲食者，一切世間所有飲食，唯供狗犬一類中有尚不周濟，況餘中有而可充足。又中有身既極微輕妙，受麁重食，身應散壞。應作是說：中有食香，非食麁質，故無前過。謂有福者，歆饗清淨華果食等輕妙香氣，以自存活。若無福者，歆饗糞穢臭爛食等輕細香氣，以自存活。又彼所食香氣極少，中有雖多而得周濟。
次依論引：世尊經中作如是說：三事和合，得入母胎。父母俱有染心和合，母身調適無病。是時，及健達縛正現在前。此健達縛，爾時二心展轉現前，入母胎藏。此中三事和合者：一者、父母交愛和合，二者、母身是時調適，三者、健達縛是時正現在前。時父母俱有染心和合者。謂父母俱起婬貪而共合會，母身調適無病。是時者，謂母起貪，身心悅豫，名身調適。持律者說：由母起貪，身心渾濁，如春夏水渾濁而流，不能自持，名身渾濁。母腹清淨，無風熱淡，互增逼切，故名無病。由此九月或十月中，任持胎子，令不損壞。言是時者，謂諸母色有穢惡事，日月常有血水流出。此若過多，由稀濕故，不得成胎。此若太少，由乾稠故，亦不成胎。若此血水不少不多，不乾不濕，方得成胎，名為是時，是中有者入胎時故。謂母血水，於最後時，餘有二滴；父精最後，餘有一滴，展轉和合，方得成胎。及健達縛正現在前者，謂即中有此處現在前，非於餘處，非前非後。此健達縛爾時二心展轉現前，入母胎藏者，謂健達縛將入胎時，於父於母愛恚二心，展轉現起，方得入胎。若男中有將入胎時，於母起愛，於父起恚。若女中有將入胎時，於父起愛，於母起恚。
次依論：問：中有何處入於母胎？有作是說：中有無礙，隨所樂處而便入胎。問：若中有身無能障礙，如何依住此母胎中？答：業力所拘，故依此住。有情業力不可思議，無障礙物令有障礙。是故於此不應為難。應作是說：中有入胎，必從生門，是所受故。由此理趣，諸孿生者，後生為長。所以者何？先入胎者，必後出故。問：菩薩中有何處入胎？答：從右脇入，正知入胎。於母、母想，無婬愛故。復有說者：從生門入，諸卵胎生，法應爾故。問：輪王獨覺先中有位何處入胎？答：從右脇入，正知入胎。於母、母想，無婬愛故。復有說者：從生門入，諸卵胎生，法應爾故。有餘師說：菩薩福慧極增上故，將入胎時，無顛倒想，不起婬愛。輪王獨覺雖有福慧，非極增上，將入胎時，雖無倒想，亦起婬愛。故入胎位，必從生門入也。
次依論引施設論說：若彼父母福業增上，子福業劣，不得入胎。若彼父母福劣薄，子福業勝，不得入胎。要父母子三福業等，方得入胎。問：若富貴丈夫與貧賤女合，或富貴女人與貧賤男合，如何中有亦得入胎？答：富貴男子與貧賤女人合時，必於自身起下劣想，於彼女人生尊勝想。富貴女人與貧賤男子合時，必於自身生下劣想，於彼男子起尊勝想。貧賤男子與富貴女人合時，必於自身生尊勝想，於彼女人起下劣想。貧賤女人與富貴男子合時，必於自身起尊勝想，於彼男子生下劣想。子於父母將入胎位，應知亦然。故入胎時皆有等義。
次依論：問：中有微細，一切牆壁、山崖樹等皆不能礙。此彼中有為相礙耶？有作是說：此彼中有亦不相礙。以極微細相觸身時，不覺知故。復有說者：此彼中有亦互相礙。以相遇時，此彼展轉有語言故。問：若爾，寧說中有無礙？答：於餘無礙，非謂中有。問：此彼中有皆相礙耶？答：自類相礙，非於餘類。謂地獄中有但礙地獄中有，乃至天中有但礙天中有。有作是說：劣礙於勝，以麁重故。勝不礙劣，以細輕故。謂地獄中有礙五中有，傍生中有礙四中有，鬼界中有礙三中有，人中有礙二中有，天中有唯礙天中有。
如地持論云：菩薩生有五種，住一切行，安樂一切眾生。一、息苦生，二、隨類生，三、勝生，四、增上生，五、最後生。
菩薩以願力故，於飢饉世受大魚等身，以肉救濟一切眾生；於病疾世，為大醫王，救治眾病；於刀兵世，為大力王，救息戰諍，以法化邪及諸惡行。如是無量皆悉往生，是名息苦生。菩薩以願自在力故。於種種眾生天龍鬼神等遞相惱亂，及諸外道起諸邪見，悉生其中，為其導首，引令入正，廣為宣說，是名隨類生。菩薩以性受生，勝於世間壽色等報，是名勝生。菩薩從淨心住，乃至最上菩薩住，於閻浮提自在受生。一切受生處，於中奇特，是名增上生。最上菩薩住受生調伏業，菩提眾具增上滿足，生剎利婆羅門家，得阿耨菩提，作一切佛事，是名最後生。世世菩薩皆此五種受生，無餘無上，因此疾得阿耨菩提。
又瑜伽論云：諸菩薩生略有五種，攝一切生。一切菩薩受無罪生，利益安樂一切有情。何等為五？一者、除災生，二者、類生，三者、大勢生，四者、增上生，五者、最勝生。菩薩於諸飢饉作大魚等，並給一切皆令飽滿；或有疫病，作大良醫，息除疾疫；或有戰諍，以大威力善巧息除；或有惡王非理治罰，以大願力哀愍一切；或起邪見，能除邪惡。是名略說除災橫生。或有菩薩，以大願力，生趣異類，方便化導，令彼行善。是名略說隨類受生。或有菩薩，稟性生時，所感壽量、形色、族姓、自在富等，最為殊勝。所作事業，自他兼利。是名略說大勢生。或有菩薩住於十地，作十王報，最為殊勝，已得成滿，即由此業增上所感。是名略說隨增上生。或有菩薩於此生中，菩提資糧已極圓滿；或生大貴國王家，能現等覺，廣作佛事。是名略說最後生。若諸菩薩於去來今清淨仁賢妙善生處，皆此五生所攝。除此無有若過、若增，唯除凡地菩薩受生。何以故？此中意取有智菩薩生、大菩提果之所依止，令諸菩薩疾證菩提。
頌曰：
四生誠易轉，五陰病難湮。
壽報雖延促，終成丘墓塵。
徒知餌六色，會當悲四隣。
復愍輪迴報，難成不壞身。
晉沙門支遁，字道林，陳留人也。神宇雋發，為老釋風流之宗，常與其師辯論物類，謂雞卵生用，未足殺之，與諸蠕動不得同罰。師尋亡，忽見形來至遁前，手執雞卵，投地破之，見有雞雛出㲉而行。遁即惟寤，悔其本言。俄而師及雞雛並滅不見。
唐相州滏陽縣人信都元方，少有操尚，尤好釋典。年二十九，至顯慶五年春正月死。死後月餘，其兄法觀、寺僧道傑情切友情，乃將一巫者至家，遣求元方與語。法觀又頗解法術，乃作一符攝得元方，令巫者問其由委。巫者不識字，遣解書人執筆，巫者為元方口授，作書一紙，與同學憑行基，具述平生之意。并詩二首，及其家中亦留書啟，文理順序，言詞悽愴。其書疏大抵勸修功德，及遣念佛寫經。以為殺生之業，罪之大者，無過於此。又云：元方不入地獄，亦不墮鬼中。前蒙冥官處分，令於石州李仁師家為男。但為隴州吳山縣石名遠於華嶽祈子，乃改與石家為男。又云：受生日逼，怱迫不得更住。從二月受胎，至十二月誕育，願兄等慈流，就彼相看也。言訖洟泣而去。河東薛大造寓居滏陽，前任吳山縣令，自云具識名遠。智力寺僧慧永、法真等說之。
蓋聞三界昏寢，皆由十使為窟宅；六賊攀緣，寔因五住為猛將。致使妄想虛構，惑倒交興，萬苦爭纏，百憂總萃。於是十使驅馳，十纏拘束；五鈍易沈，五利難制。苦集順流，無始常漂；滅道清虛，何由得證也。
初釋名者：一身見，二邊見，三邪見，四戒取，五見取，六貪，七瞋，八癡，九慢，十疑。此之十使，生死根本。凡夫倒惑，未曾觀理，妄執相續，不出三有。如世公使，隨逐罪人，名之為使。如地論云：隨逐轉義，名之為使。雜心論云：使之隨逐，如空行影。成論云：使之隨逐，如母隨子。於三界中，常隨逐義。上來總釋。自下別解。
第一身見者，亦名我見。色心相依，名之為身。凡愚迷此，執為我人。從其所迷，故名身見。以迷色心，計為我故，從其所立，亦名我見。故十地經云：世間受生皆由著我。若離著我，則無世間受生身處。故知我見是生煩惱原。故涅槃經云：如六大賊欲劫人時，要因內人。若無內人，則便中還。是六塵賊亦復如是。欲劫善法，要因內有眾生知見，常、樂、我、淨、不空等相。若內無如是等相，六塵惡賊則不能劫一切善法。有智之人，內無是相，凡夫則有。是故六塵常來侵奪善法之財。故知我見，生惡滅善之原也。又大寶積經云：如咽塞病，即能斷命。一切見中唯有我見，即時能斷於智慧命也。
第二邊見者，夫世間因果生滅相續，非定斷常，是中道理。不解偏執，故名邊見。如中論說：因果常生滅相續故，往來不絕。生滅故不常，相續故不斷。故知因果三世相續，是正道理。又成論云：以世諦故得成中道。以五陰相續生故不斷，念念滅故不常。離此斷常，名為中道。故知因果非定斷常。於現報中，凡愚不觀念念遷滅，則是常見。不觀念念新生，則是斷見。若於來報愛未盡者，隨業受生，六道不定。人非常人，迷此謂常，則是常見。若謂死後更不受生，心識永謝，則是斷見。
第三明邪見者，謂謗無因果，乖正名邪。若依俱舍論：一切諸見皆違理起，悉是邪見。但說一見為邪見者，由此見最惡，能斷善根，故說為邪見。若論身邊見等，雖邪非正，直是迷理，障出聖道；不謗因果，邪心則輕，不妨修善，仍感世樂。若如觀佛三昧經云：不信因果、斷學般若等重罪，過殺八萬父母罪。此由邪見，感斯重報。故中論云：邪見有二：一、破世間樂。是麁邪見，言無罪福，無佛賢聖，捨善為惡。二、破涅槃道。貪著於我，分別有無，故不得涅槃道。
第四明戒取者，但諸妄執戒取之人，隨其別執，自有二種：一是獨頭。二是足上。言獨頭者，所謂直取持戒為道，或取苦行以之為道，或取布施以之為道，乃至或取八禪事定以為真道。此等直取所行之事，不知非道，謬執為道，是故名為獨頭戒取。言足上者，謂有愚人不解正理，妄立是非，謂己見是，取為真道，則名戒取。此後戒取依前見生，前見與後戒取為本。戒取所依，名為脚足。是故說後戒取之心，名為足上，戒取煩惱。是故行者應善思量。道法難識，須訪良友。不得信己愚心倒見。謬執乖正，反成不善。當知道者唯是慧觀，戒定等善是疏緣具。要觀眾生色心非我，見此理智，方是出道。離此以外，種種皆非。是故若執餘善為道，皆同愚人執戒為道，以是齊名戒取煩惱攝。故俱舍論云：非道中道，是名戒取見。又十住毘婆沙論云：佛告迦葉：有四種破戒比丘，似如持戒。何等為四？一、有比丘於戒經中，盡能具行，而說有我，是名破戒似如持戒。二、有比丘誦持經律，守護戒行，於身見中不動不離，是名破戒似如持戒。三、有比丘具行十二頭陀，而見諸法定有，是名破戒似如持戒。四、有比丘緣眾生行慈心，聞諸行無生相，心則驚畏，是名破戒似如持戒。以此文證，故知愚人雖依戒行，身口無過，謬執乖理，心無道戒。若能觀見色心無我，此智清淨，方有道戒。戒行既然，施等亦爾。
第五明見取者，此還有二：一是獨頭，二是足上。言獨頭者，謂直取世間有漏善法及有漏果，以為第一勝妙善者，名為獨頭。如人直取無想天報，計為涅槃，謂第一好。又於內身不淨謂淨，如是皆名獨頭見取。言足上者，謂人迷法，妄立是非，謂己見是，餘者非。便即生心，於己見上，執為第一。是故名為足上見取。如起身見，是其我倒。愚人不解，後更起心，取前身見，以為第一。如此見取。名為足上。餘義同前釋。此既同前，有何差別？若執有漏世間事業，取以為道，即名戒取。若執為勝，即名見取。故俱舍論云：一切有流法，聖人所棄捨，故執此法為最勝，是名見取。又成論云：若人持戒，最為清淨，名戒取結。即謂所取以為真實，餘皆妄語，名見取結。若謂世法第一，皆同愚人，取見為勝，是以齊名見取煩惱也。又新婆沙論：問：此之見取，於一剎那頃，如何推度？答：性猛利故，亦能推度。堅執故者，謂能堅執，故名為見。此見於境僻執堅牢，非聖慧刀，無由令捨。非佛弟子執聖慧刀，截彼見牙，方令捨故。如有海獸，名室首魔羅，彼所齧物，非刀不能解。謂彼若齧諸草木等，要截其牙，方令捨故。如有頌曰：
愚人所受持，鱣魚所銜物，
室首摩羅齧，非刀不能解。
深入所緣故者，謂性猛利，深入所緣，如鍼墮泥，故名為見。
第六明貪使過者，貪乃眾多：或愛自身、他身，或愛妻子、室宅、田園，或愛善法，如愛佛菩提等。若依大乘，此皆是使。若依小乘，善貪非使。具說難盡，略述而已。
第七明瞋使過者，所謂惱恨嫉妬不悅，此等煩惱悉是瞋使。大莊嚴論云：身如乾薪，瞋恚如火。未能燒他，先自焦身。又正法念經云：瞋心如火，燒一切戒。瞋如大斧，能破法橋。住在心中，如怨入舍。故知起瞋，障諸善法。又華嚴經云：一切惡中無過是惡。起一瞋心，則受百千障礙法門。又菩薩地經云：若諸菩薩犯如河沙等貪，不名毀戒。若犯一瞋因緣，是名破戒。瞋恚之心能捨眾生。貪愛之心能護眾生，不名煩惱。瞋捨眾生，名重煩惱。是故如來於經中說：貪結難斷，不名為重。瞋恚易斷，名之為重。此亦略述，具說難盡。
第八明癡使過者，若依毘曇：癡暗之心體無慧明，故曰無明。若依成論：邪心分別，無正慧明，故曰無明。又毘曇論說：無明使有其二種：一者不共，二者相應。言不共者，於四諦理及於色聲香味觸等，緣而不了，則是無明。此獨無明不與一切諸使和合，名不共無明。二、相應無明者，除前不共，自餘一切諸煩惱中無知之心，名為無明。與諸使合，名為相應無明。若依成論：無明亦二：一是取性，二是現起。言取性者，直是任運迷法假集，喑心取性。唯是違理，性惡不善。此細無明，諸凡常有，是故得在善、無記中。要觀無性，方得漸除。故行善時須觀無性。迷事取性，則成有漏。
第九明慢使過者，依論慢有八種：一直名慢，謂於下境自高卑彼，於齊等處還計為等。此過輕故，直名為慢。此無所恃，何故成慢？成論釋言：是中有其執我相過，故說為慢。謂人勝劣，唯心解別。若知心勝，稱實無過。迷如此法，計我勝彼及與我等，有恃我心，故名為慢。二者大慢，謂於等處自謂為大，故名大慢。三者慢慢，謂於上境謂己勝彼。此過最重，故名慢慢。四者不如慢，謂他行德過己彌深，多身修業方可似彼。即謂現令少不如彼，陵他多邊，名不如慢。五者傲慢，謂於父母師長上境不肯恭敬，故名傲慢。六者我慢，謂於色心無我法中，執我自高，故名我慢。此諸慢中執我心也。此一我慢最難伏斷，要成羅漢，方能除盡。但諸凡愚未學觀者，莫問麁細，我見皆強。是故名為示相我慢。若能觀理，成聖學人，我見則微，分斷麁現。是故名為不示相慢。七者增上慢，謂未得聖而謂已得。以其聖智是增上行，於此出世增上法中，起心生慢，名增上慢。八者邪慢，謂諸惡人無德自高，恃惡𣣋人，故名邪慢。此八慢心皆悉名為慢使煩惱也。
第十明疑使過者，疑有二種：一疑事，如夜見樹疑為人等。此疑事心，不招生死。故小乘中不說為使，非煩惱故。羅漢亦有。故智度論云：阿羅漢雖無四諦中疑，一切法中處處有疑。此諸事疑，若望大乘，是暗妄心，招變易死，亦說為使。二者疑理，謂諸身心生滅非我，疑謂常我，名為疑理。故成論：問：疑有何過？答：若多疑者，一切世間出世間事皆不能成。又疑法不可學得，疑師不能敬彼，疑自非是學時。若生此三疑，亦是障道根本。但起決定心學，不須疑此三事。
凡夫未觀理來，莫問上下，皆有十使。上界雖無麁現瞋使，自餘九使皆常具有。修得定者雖伏欲結，由有此使故，不得出世果也。
述曰：迷理不同者，良由眾生無始時來，流轉生死，不能斷漏，不得出世果，致令十使煩惱是能障業，四真諦法是所障理。言四諦者：一苦，二集，三滅，四道。具釋四諦因果次第、大小同異者，恐文煩不述。今且略釋其名，令識因果。生滅無常，理實是苦，逼迫行者，名為苦諦。諦是實義，審爾不謬，故稱為諦。下三諦義，同此一釋。有漏善惡，皆能生果。理是因集，名為集諦。煩惱盡處，名之為滅。理實不生，名為滅諦。觀理除壅，此實不虛，名為道諦。若就一人論四諦者：謂此身心苦之與樂，有漏報邊，是其苦諦。若不觀理，所起善惡，乃至八禪，是其集諦。若觀身心生滅無我，即此觀智，是其道諦。因此道智見無我時，惑斷之處，則是滅諦。言迷理者，論說不同。若依毘曇論云：身見邊見唯迷苦諦。謂凡夫皆執苦報為我，是故身見緣苦諦生。依身苦報計斷計常，是故邊見亦迷苦生。故雜心論云：身邊二見果處起故，唯迷苦諦。凡計罪福是我所作，不將善惡業因為我，是故身見不依集起。知集非我，不名迷集。邊見依身，亦不依集。又亦不將滅道為我計斷計常，義皆同此。是故身邊唯依苦報，名迷苦諦。
若論戒取，迷苦及道。謂有愚人直爾聞說精勤苦行，能斷生死。不知此說，曉夜勵心，勤觀苦空，方斷生死。即謂事中苦身是道，不知身苦非是聖道。是故戒取迷苦諦生。或有不將身苦為道，直執戒等福行為道。此將集因轉將為道。如此戒取，名迷道諦。理實凡愚不識集因，妄執為道，應是迷集。但彼迷心，不計福行以為集因，方轉為道，是故不得名為迷集。不同計苦以為道者，將苦為道，故名迷苦。是故戒取有迷苦者，有迷道者，不迷於集。滅是聖果，眾生所求。不取惑滅為道因行，是故戒取，不名迷滅。
若論邪見、見取及疑，此三皆悉通迷四諦。所謂邪見謗無因果，該凡及聖，是故通迷。若論見取於自身報，取為第一，即為迷苦。於事善業計為第一，即名迷集。若取梵天無想天等以為涅槃，名為迷滅。於彼戒取所言之道取為第一，名為迷道。是故見取通迷四諦。若論疑心，於諸凡聖因之與果不知有無，生疑不決，故亦迷四。向來所明五見及疑，唯迷諦理，不名迷事。以迷理故，觀見理時知無我人，方斷我心。證知慧觀，能斷煩惱，凡夫因果苦集非道，識觀是道，方斷戒取。正識滅道，以為第一，不將有漏以為勝好，知世可厭，方斷見取。以見四諦，不生疑謗，證信決定，方斷邪疑。是故身、邊、戒、見、邪疑，迷理而生，還見理斷。不將塵境色聲等事以為我人，計斷常等，故雖正識色聲等事，不斷我心乃至疑使。
若論貪、瞋、癡、慢四使，通障見修，皆迷理事。謂依見起，則名迷理；若依事生，則名迷事。依見起者，若論其貪，如愛身見，即名為貪。由愛我見，令心轉迷。若觀生空，知無我時，則嫌我見，此貪則斷。若論其瞋，有我心時，聞說無我則生瞋恚。後觀無我，知無人時，聞說生空，心則歡喜。故見理時，彼瞋則斷。依見起癡，不知見過。後見理時，彼癡則斷。依見起慢，恃見自高。後見理時，彼慢則斷。是故貪等依見起者，亦是迷理，見理方斷。依餘見起，類此可知。所言貪等依事起者，謂依塵境色聲香等，於此起貪，纏綿難斷。故見理時，仍有未斷。後更修道，數數漸除。瞋慢癡等，依事皆爾。
此明十使迷理不同：迷苦有十，迷道有八，迷集及滅各有七使，迷事有四。合三十六。此說欲界凡夫心也。若論色界凡夫心中，具三十一，彼無瞋故，於五行中各除其一。四諦、修道，名為五行。是故唯有三十一使。無色凡心亦三十一。三界通論，總有九十八。迷四諦理，有八十八。三界迷事，合有十種。此依毘曇略釋如是。若依成論，十使煩惱，皆有取性，悉通達理。謂迷四諦無性之空，故總觀諦無性空時，斷重取性，名為見道。後斷細時，名為修道。此名十使迷理不同也。
述曰：此十使煩惱，斷有難易者：夫論使性，凡常具有。今明入道，故敘難易。但諸見惑，難識易斷。貪等四使，易識難除。見難識者，謂凡常迷理；易斷者，見理即盡。所謂若能學觀無我，創見理時，則名初果，即先斷除八十八使。但初見諦，有利有鈍。若利根者，總觀諸法皆假無性，不見我人，一念之中斷八十八。即此一念名為見道。若鈍根者，別觀四諦，次第漸斷八十八使。故佛性論云：若利根人於一念中，則等觀四諦，八十八使一時俱斷，皆名見諦。若鈍根人於次第觀者，則初念觀苦，不見餘三諦。但斷苦下。以此文證，總別觀法，皆得入道，不得偏執。若依諸經教人入道，多直說觀生滅無我，則斷諸結，出離生死。如地持經說：世間受生皆由著我。若離著我，則無世間受身生處。又如經說：緣覺性人不解四諦法門名字，直籍事緣觀生無我，便斷諸結，過諸聲聞。於此直作無我觀中，雖不作其四諦別解，如此觀時，具有四諦。謂彼所觀有漏報身，念念生滅，是理苦集。從前名苦，生後名集。知無我時，即是見苦。爾時無我，即斷事集。所斷不生，即是證滅。此能觀智，即是聖道。是故直觀無我之時，具有四諦，斷結得出，不要別觀四諦方出。故成論引經說言：如甄叔迦經中說種種得道因緣，非但以四諦得道。故知入道不要別觀，總觀無我一行亦得。若能明見身心無我，則是見道，斷諸見惑。但諸見惑，約諦分別，三界合說，有八十八。若就一人以論，迷心總則，唯是五見及疑。此六望愚，則名難識。若望智人，復名易斷。謂諸凡愚學修善者，多皆知厭貪瞋癡慢；於其我心及執戒等，不覺是過，是故難識。以難識故，經說為重。如涅槃釋：我見戒取及以疑等，一切眾生常所起故，又難覺故。如病常發，名為重病，又難識故，亦名重病。又成論云：世間人於戒取中不見其過，故使為結。故知利使，愚人不識。言望智人名易斷者，謂若學觀身心生滅、分見無我，煩惱薄時，即知觀智是斷法道。心中六使自然永無。謂知色心生滅非人，則無我心，邊見自斷。以觀見理，識聖道故，正信無疑，謗無自斷。智慧是道，戒等非勝，則無戒取，見取自斷。是故六使難識易斷。以難識故，無始來迷；以易斷故，解理則盡。不同貪等易識難斷。以易識故，人多不執；以難斷故，那含亦有。是故利使迷理邪心，親覆聖解，合行不出。不同貪等別緣事起，唯妨修觀，非親迷理。故諸小聖雖有貪瞋，不妨仍得解理無疑。是故智人學修業者，唯修觀解，除迷入道。若學觀行，雖昧名凡；少解理時，即無妄取。若不學解，常迷道法；雖修諸善，不除邪執。非直妄執自不能出，多謗正法及行道者。以其迷心，未識邪正，不知他是，不與己同，即謂己是，說他為非。是故迷人心無道法，多依世善妄執相非。故俱舍論云：在家由取五塵故，與在家起鬪爭。出家由取諸見各不同故，與出家起鬪爭。
又成論云：若人持戒取為清淨，名戒取結。即謂所取以為真實，餘皆妄語，名見取結。此二是其出家之人鬪爭根本，亦即名為隨順苦邊。又依此戒取，能捨八真聖道，此非正道，非清淨道，能隨苦過。又戒取是出家人縛，諸欲是在家人縛。又戒取者，雖復種種行出家法，空無所得。又因此戒取，能謗正道及行正道者。又戒取是諸外道起憍慢處。作如是念，能勝餘人。以此等文證，知戒取等唯是世善，招生死果，故名隨苦，非真道法。愚人多迷，妄執生罪。是故十使雖皆不善，論其障道起過之原，則唯六使，迷心為本。若不能斷，非直不出，因起麁罪，當生惡道。此明十使斷有難易竟。
頌曰：
邈邈愛王城，峨峨欣鷲嶺。
業結三界獄，利鈍十使頸。
濁惡順下趣，斷漏昇上頂。
著我甘苦報，悑象投丘井。
翹翹羨化倫，念念除心癭。
宿祐遇釋尊，高慕大仙頴。
既破無明結，還同寤真正。
荷戢怡沖心，隨憩靡不靜。
悲夫！迷徒障重，棄三車而弗御；漂淪苦海，任焦爛而不疲。若螥蠅之樂臭屍，似飛蛾之投火聚。良由迷沈多劫，備歷艱辛。具受眾苦，迄今燒煮。故如來大悲，不忍永棄，示其苦樂，令其欣厭。故於此篇略明十惡罪福二行也。
惟凡夫造業，乃有多種：自有心與身口相稱，亦有身口與心違者。據此而論，凡動身口，皆由心使。若心不善，方能損物。若內有善，方能順福。雖復損益不同，然三業之本，以心為源，故業起不同，略須料簡。如成實論云：有三人俱行繞塔：一為念佛功德，二為盜竊，三為清涼。雖復身業同行而有善、惡、無記三性殊別，當知罪福由心。身口業相，善惡不定。是故四分律及成業等：若無心者，雖誤殺父母，不得逆罪。亦如嬰兒捉母乳身，則不得罪，以無染心故。若依毘曇，即說依報色起方便色，以為身業。聲為口業。心是罪福體，隱而不說。若依大乘教中實說，身口色聲常非罪福。若說善惡，皆唯是意。如意地思量，發動身口；即此意思，是身口業體。若直意思，不欲發身口者，但名意業。故唯識論云：如世人言：賊燒山林聚落城邑，不言火燒。此義亦爾。唯依心故，善惡業成。故經偈云：
諸法心為本，諸法心為勝。離心無諸法，唯心身口名。
故論釋云：但有心識，無身口業。身口業者，但有名字。實是意業，身口名說。亦如臨終生邪見心，則墮地獄；起正見心，即生善處。是故論云：離心無思，則無身口業。又遺教經云：縱此心者，喪人善事。制之一處，無事不辦。又正法念經云：有五因緣，雖殺無罪：一、謂道行無記心。二、無心傷殺蠕動蟻等命。三、若擲鐵等，無心殺生而斷物命。四、醫師治病，為利益故，與病者藥，因打命終。五、然火蟲入，無心殺蟲，蟲入火死。如是五種，雖斷生命，不得殺罪。故知所造發業，皆由心起。
又如殺中，約心境心境不同，有上、中、下。初據境說：如殺畜生，比丘得波逸提。殺凡夫學人，得波羅夷。殺害父母羅漢，得五無間重罪。殺邪見斷善根人，得罪最輕，不如殺畜生罪。故涅槃經云：菩薩知殺有三：謂下、中、上。下者，蟻子乃至一切畜生，唯除菩薩示現生者。是諸畜生有微善根，是故殺者具受罪報。中殺者，謂從凡夫至阿那含。上殺者，父母、羅漢、辟支、畢定菩薩。若有能殺一闡提，則不墮此三種殺中。譬如掘地、刈草、斫樹、斬截死屍，無有罪報。闡提亦爾。第二約心者，結罪由心，業有輕重。如瞋重則罪重，瞋輕則罪輕。故成論云：或以事重，故有定報：如於佛及佛弟子，若供養，若不供養，若輕毀心。或以心重，故有定報：如人以深厚纏毒，殺害蟲蟻，重於輕心殺人。若心無瞋，雖殺上境，乃至父母，亦不成逆。
又正法念經：云何不殺？若稻穀黍麥生微細蟲，不擣不磨。知其有蟲，護此蟲命，不轉與人，復不殺生。若牛馬駝驢擔負背瘡中生蟲，若以漿水洗此瘡時，不以草藥斷此蟲命，以鳥毛羽洗拭。取蟲置餘臭爛敗肉之中，令其全命。兼護此驢牛，恐害其命，復護蟲命，乃至蟻子。若晝若夜，不行放逸，心不念殺。若見眾生欲食其蟲，以其所食而貿易之，令其得脫。
如彌勒問經論云：十不善業道有其三種：一、果報果，二、習氣果，三、增上果。果報果者，若生地獄中，名果報果。習氣果者，若從地獄出，還生人中，依殺生故，有短命果；依偷盜故，無資生果；乃至依邪見故，癡心增上。如是一切，名習氣果。
又如薩婆多論云：如牛呞比丘常作牛呞，以世世牛中來故。如一比丘雖得漏盡，而常以鏡自照，以世世從婬女中來故。如目連比丘雖得神通，猶常戲跳，以前世時曾獼猴中來故。增上果者，依彼十種不善業道，一切外物無有氣勢。所謂土地高下，霜雹棘刺，塵土臭氣，多有蛇蠍，少穀、細穀，少果、細果，及以苦果，如是一切名增上果。復有相似果。且如殺者，故與所害眾生種種諸苦。因彼苦故，生地獄中受種種苦。以斷命故，後生人中，得短命報，由斷他暖觸性也。鸚鵡故涅槃經：云何名為煩惱餘報？若有眾生習近貪欲，是報熟故，墮於地獄。從地獄出，受畜生身，所得鴿雀、鴛鴦、鸚䳇、青雀、魚鼈、獼猴、麞鹿之屬。若得人身，受黃門形，女人二根、無根、婬女。若得出家，犯初重戒。是名餘報。若有眾生，以殷重心，習近瞋恚，是報熟故，墮於地獄。從地獄出，受畜生身。所謂毒蛇，具四種毒：一見毒，二觸毒，三齧毒，四螫毒。虎狼、師子、熊羆、貓貍、鷹鷂之屬。若得人身，具足十二諸惡律儀。若得出家，犯第二重戒。是名餘報。若有習近愚癡之人，是報熟時，墮於地獄。從地獄出，受畜生身，所謂象、猪、牛、羊、水牛、蚤虱、蚊、虻、蟻子等形。若得人身，聾盲瘖瘂，癃殘背傴，諸根不具，不能受法。若得出家，諸根暗鈍，喜犯第三重戒。是名餘報。若有修習憍慢之人，是報熟時，墮於地獄。從地獄出，受畜生身，所謂糞蟲、駝、驢、犬、馬。若生人中，或入奴婢身，貧窮乞丐。或得出家，常為眾人之所輕賤，喜犯第四重戒。是名餘報。疑使大意同癡，不勞別述。亦名五鈍使報。
又菩薩藏經云：復次長者，我觀世間一切眾生由於十種不善業道而能建立，安處邪道，多墮惡趣。何等為十？一者奪命，二者不與取，三者邪婬，四者妄語，五者離間語，六者麁語，七者綺語，八者貪著，九者瞋恚，十者邪見。長者，我見眾生由是十種不善業故，乘於邪道，多趣多向，多墮惡道。為欲證得阿耨菩提，超出一切諸邪道故，以淨信心，捨釋氏家，趣無上道。
又智度論云：佛語難提迦優婆塞：殺生有十罪。何等為十？一者、心常懷毒，世世不絕。二者、眾生憎惡，眼不喜見。三者、常懷惡念，思惟惡事。四者、眾生畏之，如見蛇虎。五者、睡時心悑，寤亦不安。六者、常有惡夢。七者、命終之時，狂悑惡死。八者、種短命業因緣。九者、身壞命終，墮泥犁獄。十者、若出為人，常當短命。如佛說：不與取有十罪。何等為十？一者、物主常瞋。二者、生人疑。三者、非時非處，行不籌量。四者、朋黨惡人，遠離賢善。五者、破善相。六者、得罪於官。七者、財物沒入官。八者、種貧窮業因緣。九者、死入地獄。十者、若出為人，勤苦求財，為人所共，若王、若賊、若水、若火、若不愛子用，乃至藏埋亦爾。如佛說：邪婬有十罪。何等為十？一者、常為所婬夫主欲危害之。二者、夫婦不睦，常共鬪諍。三者、諸不善法日日增長，於諸善法日日損減。四者、不守護身，妻子孤寡。五者、財產日耗。六者、有諸惡事，常為人所疑。七者、親屬知識所不愛喜。八者、種怨家業因緣。九者、身壞命終，死入地獄。十者、若出為女，多人共一夫；若為男子，婦不貞潔。如是等種種因緣不作，是名不邪婬。如佛說：妄語有十罪。何等為十？一者、口氣常臭。二者、善神遠之，非人得便。三者、雖有實語，人不信受。四者、智人謀議，常不參豫。五者、常被誹謗，醜惡之聲周聞天下。六者、人所不敬，雖有教勅，人不承用。七者、常多憂愁。八者、種誹謗業因緣。九者、身壞命終，當墮地獄。十者、若出為人，常被誹謗。如是種種不作，是為不妄語，名曰善律儀。如佛說：飲酒有三十六過失。如是四罪不作，是身善儀。妄言不作，是口善律儀。為五戒律儀。
又業報差別經云：復有十業，能令眾生得外惡報。若有眾生於十惡業多修習故，感諸外物悉不具足。何等為十？一者、以其殺生業故，令諸外報大地鹹鹵，藥草無力。二者、以其偷盜業故，感外霜雹螽蝗蟲等令世飢饉。三者、以其邪婬業故，感惡風雨及諸塵埃。四者、以其妄語業故，感生外物皆悉臭穢。五者、以其兩舌業故，感外大地高下不平，山陵堆埠，株杌丘墟。六者、以其惡口業故，感生外報瓦石沙礫，麁澁惡物，不可觸近。七者、以其綺語業故，令諸所有草木稠林，枝條棘刺。八者、以其貪多業故，感生外報，令諸苗稼子實微細。九者、以其瞋恚業故，令諸樹木果實苦澁。十者、以其邪見業故，感生外報，苗稼不實，收穫尠少。如是十業得外惡報。
夫稟形六趣，莫不戀戀而貪生；受質二儀，並皆區區而畏死。雖復昇沈萬品，愚智千端。至於避苦求安，此情何異。所以驚禽投案，猶請命於魏君；窮獸入廬，乃祈生於區氏。漢王去餌，遂感明珠之酬；楊寶施華，便致白環之報。乃至沙彌救蟻，見壽長生；流水濟魚，天降珍寶。如此之類，寧可具陳。豈容縱此無厭，供斯有待；斷他氣命，絕彼陰身。遂令抱苦就終，銜悲向盡。大地雖廣，無處逃藏；旱天既高，靡從啟訴。是以經云：一切畏刀杖，無不愛壽命。恕己可為喻，勿殺勿行杖。但凡俗顛倒，邪見無明。或為吉凶公私祭祀，瞻待賓客，營理庖厨，烹宰雜類之身，供擬眾人之膳。或復年移歲晚，事隙時閑。天慘慘以降霜，野炎炎而通燒。於是駕追風之駛馬，捧奔電之良鷹。劍則巨闕、干將，弓則烏號、繁弱。遂傾諸藪薄，罄彼林叢；顛覆巢居，剖破窟宅。罝羅亘野，網彌山。或前絡後遮，左邀右截。埃塵漲日，煙火衝天。遂使鳥失侶而驚飛，獸離群而奔透，雁聞絃而競落，猨抱樹而哀吟。莫不臨嶮谷而悲號，對高林而絕噭。於是箭非苟發，弓不虛彈。達腋洞胸，解頭陷腦。或復垂綸濁渚，散餌清潭。學釣鯉於河津，同射鮒於井谷。朱鱗已掛，無復待信之能；素質既懸，長罷躍舟之瑞。霏膾形軀，有招盤而雨散。或復獫狁孔熾，宜申薄伐；邊境虔劉，事資神武。雖復賢帝聖主，尚動干戈，哲后明君，猶須征伐。所以昇陑之役，乃著高名；牧野之師，方稱盛德。其中或有擁百萬而橫行，提五千而深進。碎曹公於尺壁，撲項帝於烏江，懸莽首於高臺，橫卓屍於都市。並皆英雄一旦，威武當時。如此之流，弗可為記。莫不積骨成山，流血為海。今者王師雷動，掃殄妖逆。揚兵擁節，祐境沾邊。既預前驅，叨居後勁。雲旗之下同，寧敢自安；霜刃之間，信哉多嶮。故刀下叩頭，矟下乞命。如斯之罪，不可具陳。凡是眾生，有相侵害。為怨為隙，負命負身。或作短壽之因，便招多病之果。願從今日，永斷相續；盡未來際，為菩提眷屬。不壞良緣，法城等侶矣。
如鼻柰耶律云：昔佛在世時，舍衛國中有一婆羅門，常供養迦留陀夷。其婆羅門唯有一子，長為取婦。時婆羅門臨終勅子：吾死之後，汝看尊者迦留陀夷如我今日，莫使有乏。父母亡後，子奉父母教，還復供養迦留陀夷，如父在日，等無有異。後於異時，婆羅門子出行不在，囑婦供養。是日便有五百群賊，中有一賊，面首端正。婦遙見之，遣使喚來，便共私通。迦留陀夷數往其家。婦恐沙門漏泄此事，後共此賊方便殺之。波斯匿王聞於尊者迦留陀夷為賊所殺，王憶尊者，瞋恚懊惱，即時便誅婆羅門家，并殺左右十八餘家。捕五百賊，斬截手足。擲著塹中。比丘見已而白佛言：迦留陀夷本造何惡，為婆羅門婦所殺耶？佛告比丘：迦留陀夷乃往過去作大天祀主。有五百人，牽其一羊，截於四足，將詣天祀而共乞願。祀主得已，即便殺之。由殺羊故，墮於地獄，受無量苦。昔天祀主，今迦留陀夷是。雖得羅漢，餘殃不盡，今得此報。爾時羊者，今婦是也。昔五百人截羊足者，今日為王截其手足五百賊是。佛告比丘：若人殺害，所受果報，終不朽敗。
又賢愚經云：昔佛在世時，舍衛城中有一長者，名黎耆彌。有七頭兒，皆以婚娶。最小兒婦，字毘舍離，甚有賢智，無事不知。時黎耆彌以其家業，悉皆付之。由其賢智，波斯匿王敬禮為妹。有時懷妊，月滿生三十二卵。其一卵中出一男兒，顏貌端正，勇健非凡。一人之力，敵於千夫。長為納婦，皆是國中豪賢之女。時毘舍離請佛及僧，於舍供養。佛為說法，合家悉得須陀洹果。唯最小兒，未得道迹。乘象出游，逢輔相子乘車橋上，便捉擲著橋下塹中，傷破身體。來告其父。輔相語子：彼人力壯，又是國親，難與諍勝，當思密報。即以七寶作馬鞭三十二枚，純鋼作刀，著馬鞭中。人贈一枚，諸人愛之，歡喜納受，常捉在手，出入見王。國法見王，禮不帶刀。輔相見受，便向王讒：毘舍離兒年盛力壯，一人當千。今懷異計，謀欲殺王。各作利刀置馬鞭中，事審明矣。王即索看，果如所言。王意謂實，皆悉殺之。殺竟，便以三十二頭盛著一函，封閉印之，送與其妹。當日毘舍離請佛及僧，就舍供養。見王送函，謂王助供，即欲開看。佛止不聽。待僧食竟，飯食訖已，佛為說法，無常苦等。時毘舍離得阿那含果。佛去之後，開函見兒三十二頭，由斷欲愛，不至懊惱。但作是言：痛哉悲矣！人生有死，不得長久。驅馳五道，何苦乃爾。三十二兒婦家親族聞此事理，懊惱唱言：大王無道，枉殺善人。共集兵馬，欲往報讎。王時恐悑，走向佛所。諸人引軍，圍繞祇桓。阿難見王殺毘舍離三十二子，婦家親族欲為報讎。合掌問佛：有何因緣，三十二兒為王所殺？佛告阿難：乃往過去，三十二人盜他一牛。共牽將到一老母舍，欲共殺之。老母歡喜，為辦殺具。臨下刀時，牛跪乞命。諸人意盛，遂爾殺之。牛死誓言：汝今殺我，我將來世終不放汝。死已共食。老母食飽，歡喜之言：由來安客，未如今日。佛告阿難：爾時牛者，今波斯匿王是。盜牛人者，今毘舍離三十二子是。時老母者，今毘舍離是。由殺牛故，五百世中常為所殺。老母歡喜，五百世中常為作母。兒被殺時，極懷懊惱。今值我故，得阿那含果。婦家親族，聞佛所說，恚心便息。各作是言：此人自種，今受其報。由殺一牛，今尚如是，何況多也！波斯匿王是我之王，云何懷怨而欲殺害？即投王前，求哀懺悔。王亦釋然，不問其罪。阿難白佛：復修何福，豪貴勇健，值佛得道？佛告阿難：乃往過去，迦葉佛時，有一老母合集眾香，以油和之，欲往塗塔。路中逢值三十二人，因而勸之，共往塗塔。塗竟發願：所生之處，尊榮豪貴，常為母子，值佛得道。從是以來，五百世中，生常尊貴，常為母子。今值佛故，各得道迹。
正報頌曰：
戲笑殺他命，悲號入地獄。
臭穢與洋銅，灌注連相續。
奔刀赴火焰，擘裂碎楚毒。
億載苦萬端，傷心不可錄。
習報頌曰：
殺生入四趣，受苦三塗畢。
得生人道中，短命多憂疾。
疫病嬰艱苦，壽短常沈沒。
若有智情人，殺心寧放逸。
宋高祖平桓玄後，以劉毅為撫軍將軍、荊州刺史。到州便收牛牧寺僧主，云藏桓家兒度為沙彌。并殺四道人。後夜夢見此僧來云：君何以枉見殺貧道？貧道已白於天帝，恐君亦不得久。因遂得病不食，日爾羸瘦。當發楊都時，多有諍競，侵凌宰輔。宋高祖因遣人征之。毅敗，夜單騎突出，投牛牧寺。僧白撫軍：昔枉殺我師，我道人自無執仇之理。然何宜來此？亡師屢有靈驗，云：天帝當收撫軍，於寺殺之。毅便歎咤，出寺後崗上大樹自縊而死梁時有人常以雞卵白和沐，云使髮光。每沐輒破二三十枚卵。臨終但聞髮中啾啾數千雞雛聲。
梁時江陵劉氏以賣鱓為業。後生一兒，頭具鱓，自頸以下方為人耳。
梁時王克為永嘉郡，有人餉羊。集賓欲讌，而羊繩解，來投一客，先跪兩拜，便入衣中。此客竟不言之，固無救請。須臾宰羊為炙，先行至客。一臠入口，便下皮內，周行遍體，痛楚號噭，方復說之。遂作羊鳴而死。
梁時有人為縣令，經劉敬躬，縣廨被焚，寄寺而住。民將牛酒作禮。縣令以牛繫剎，屏除形像，鋪設床座於堂上接賓。未殺之頃，牛解徑來，至階而拜。縣令大笑，命左右宰之，飲噉飽酒，便臥簷下。投醒即覺體痒，把搔癮胗。因爾須臾變成大患。經十餘年便死。
梁楊思達為西陽郡。值侯景亂，時復旱儉，飢民盜田中麥。思達遣一部曲守視，所得盜者，輒截手腕。凡戮十餘人。部曲後生一男，自然無手。
齊時有一奉朝請，家甚豪侈。非手殺牛，則噉之不美。年三十許，病篤。大見牛來，舉體如被刀刺，噭呼而終。
齊時江陵高偉隨吳入齊，凡數年。向幽州淀中捕魚。後病，每見群魚齧之而死。
唐京兆殷安仁家富，素事慈門寺僧。以義寧元年初，有客寄其家停止。客盜他驢，於家殺之。驢皮遺安仁家。至貞觀三年，安仁遂見一人於路，謂安仁曰：追汝使明日至，汝當死也。安仁懼，徑至慈門寺，坐佛殿中，經宿不出。明日果有三騎，并步卒數十人，皆兵仗入寺。遙見安仁，呼出。安仁不應而念誦逾進。鬼相謂曰：昨日不即取，今日修福如此，何由可得？因相與去，留一人守之。守者謂安仁曰：君往日殺驢，驢今訴君，使我等來攝君耳。終須共對，不去何益！安仁遙答曰：往者他盜自殺驢，但以皮與我耳。本非我殺，何為見追？倩君還為我語驢：我本不殺汝，然今又為汝追福，於汝有利，當捨我也。此人許諾曰：驢若不許，我明日更來。如其許者，不來矣。言畢而出。明日遂不來。安仁於是為驢追福，而舉家持戒菜食云爾。盧文勵說之。安仁今現在。
唐雒州都督酇公竇軌，性好殺戮。初為益州行臺僕射，多殺將士。又害行臺尚書韋雲起。至貞觀二年冬，在雒州病甚困，忽自言：有人餉我瓜來。左右報：冬月無瓜也。公曰：一盤好瓜，何故無耶？既而驚視曰：非瓜也，並是人頭，從我索命。又曰：扶我起見韋尚書。言畢而薨。
唐京師有人姓潘名果。年未弱冠，以武德時，任都水小吏。下歸家，與少年數人出田游戲。過於塚間，見一羊為牧人所遺，獨立食草果。因與少年捉之，將以歸家。其羊中路鳴喚，果懼主聞，乃拔却羊舌。於是夜殺食之。後經一年，果舌漸消縮盡。陳牒解吏，富平縣令鄭餘慶疑其虛詐，令開口驗之。乃見全無舌根，本纔如豆許不盡。官人問之因由，果取紙，書以答之。元狀官人，一時彈指，教令為羊追福，寫法華經等。果發心信敬，齋戒不絕，為羊修福。後經一年，舌漸得生，平復如故。又詣官陳牒，縣官用為里正。餘慶至貞觀十八年為監察御史，自向臨說耳。
唐武德年中，隰州大寧人賀悅永興為隣人牛犯其稼穡，乃以繩勒牛舌斷。永興後生子三人，並皆瘖瘂，不能言語。
唐雍州陸孝政，貞觀年中為右衛隰川府左果毅。孝政為性躁急，多為殘害。府內先有蜜蜂一龕，分飛聚於宅南樹上。孝政于時遣人移就別龕。其蜂未去之間，孝政大怒，遂煮熱湯一盆，就樹沃蜂，總以死盡，殆無遺子。至明年五月，孝政於廳晝寢，忽有一蜂螫其舌上，遂即洪腫塞口，數日而卒。
唐隴西李義琰，貞觀年中為華州縣尉。此縣忽失一人，莫知所在。其父兄疑一讎冤家所害，詣縣陳請。義琰案之，不能得決。夜中執燭，委細窮問。至乙夜，義琰據案俛首，不覺死人即至，猶帶被傷之狀。云：某被傷性名，被打殺置於某所井中，公可早撿。不然恐被移向他處，不可覓得。義琰即親往覓，果如所陳。尋而讎家，云始具伏。當時聞見者，莫不驚歎。
唐魏州武強人齊士望，貞觀二十一年死，經七日而蘇。自云：初死之後，被引見王。即付曹司別遣勘當。經四五日，勘簿云：與合死者同姓字，然未合即死。判官語士望曰：汝生平好燒雞子，宜受罪而歸。即命人送其出門。去曹司一二里，即見一城。聞城中有鼓吹之聲，士望欣然趨走而入。既入之後，城門已閉。其中更無屋宇，遍地皆是熱灰。士望周章不知所計，燒灼其足，殊常痛苦。士望四顧，城門並開，及走向門，其扉既掩。凡經一日，有人命門者曰：開門放昨日罪人出。既出，即命人送歸。使者辭以路遙，遷延不送之。始求以錢絹，士望許諾。遂經歷川塗，踐履荊棘。行至一處，有如環堵，其中有坑深黑。士望懼之。使者推之，遂入坑內，不覺漸蘇。尋乃造紙錢等待焉。使者依期還到。士望妻亦同見之。
唐封元則，渤海長河人也。至顯慶中為光祿寺太官掌膳。時有西蕃客于闐王來朝。食料餘羊，凡至數十百口。王並託元則送於僧寺，放作長生。元則乃竊令屠家烹宰，收其錢直。龍朔元年夏六月，雒陽大雨，震雷霹靂元則，於宣仁門外大街中殺之。折其項裂，血流灑地。觀者盈衢，莫不驚愕。
唐顯慶年中，長安城西路側店上有家新婦，誕一男。月滿日，親族慶會，買得一羊欲殺。羊數向屠人跪拜，屠人報家內。家內大小不以為徵，遂即殺之，將肉釜煮。餘人貪料理葱蒜餅食，令產婦抱兒看煮肉。抱兒火前，釜大極牢，忽然自破。釜湯衝灰，火直射母子，母子俱亡。親族及隣人見者，莫不酸切。信知交驗，豈得不慎。店人見聞之者，永斷酒肉，葷辛不食。
夫稟形六趣，莫不貪欲為原；受質二儀，並皆戀財為本。雖復人畜兩殊，然慳惜無二。故臨財苟得，非謂哲人；見利忘義，匪成君子。且錢財玉帛，是外所依；幡華僧物，是內供養。理應省己貧窘，隨喜他富；豈以自貧，貪奪他財。所以調達取華，遂便退落；憍梵損粟，反受牛身。迦葉乞餅，被俗譏訶；比丘嗅香，池神訝責。是知偷盜之愆，寧非大罪。所以朝䬸無寄，夜寢無衣。鳥栖鹿宿，赤露𤷄𤼣。傍路安眠，循廛求食。遂使母逐鷓鴣而南去，子隨胡馬而北歸，夫類日影而西奔，婦似川流而東逝。莫不望故鄉而腸斷，念生處而號啼。淚交駛而散血，心欝怏而聚眉。如斯之苦，皆由前身不施，劫盜中來。故經曰：欲知過去因，當看現在果。欲知未來果，但觀現在因。是故勸諸行者，常須誡勗，勿起盜心，乃至遺落不貪，何況故偷他物也。
如涅槃經云：造立佛寺用珠華鬘供養，不問輒取，若知不知，皆得方便盜罪。又毘奈耶論云：若盜佛塔，聲聞塔中幡華，皆望施主結重罪，為斷彼福故。又十誦律云：若盜佛圖物，精舍中供養具，若有守護主，計主犯重罪。如十誦：偷佛舍利。薩婆多論：盜佛像，並為淨心供養，自念云：彼亦弟子，我亦弟子。如是之人雖不語取，供養，皆不犯罪。若依摩德勒伽論云：為轉賣活命，故盜佛像舍利者，犯大重罪。
如四分律云：時有人盜他經卷。佛言：佛語無價，計紙墨，犯重罪。十誦律云：借他經，拒逆不還，令主生疑者，犯方便罪。正法念經云：若盜他祕方者，犯重罪。唯識並決論云：闇取他經論讀，乃至一句，皆犯盜竊文句罪。五百問事口決云：不得口吹經塵，以口氣惡故。若燒故經，得重罪，如燒父母。不知有罪者，犯輕。
如五分律云：貸僧物不還，計直犯重。又觀佛三昧經云：盜僧鬘物者，過殺八萬四千父母等罪。又寶梁經云：寧噉身肉，終不得用三寶物。又依方等經：華聚菩薩云：五逆四重，我亦能救。盜僧物者，我不能救。
又大集經濟龍品云：時有諸龍得宿命心，自念過業，洟泣雨淚，來至佛前，各如是言：我憶往昔於佛法中，或為俗人親屬因緣，或復聽法因緣，所有信心捨施種種華果飲食，共諸比丘依次而食。或有說言：我曾喫噉四方眾僧華果飲食。或有說言：我往寺舍布施眾僧，或復禮拜，如是喫噉。乃至七佛已來，曾作俗人，有信心人為供養故，施諸華果種種飲食。比丘得已，迴施於我。我得便食。由彼業緣，於地獄中經無量劫，大猛火中，或燒或煮，或飲洋銅，或吞鐵丸。從地獄出，墮畜生中；捨畜生身，生餓鬼中。如是種種，備受辛苦。佛告諸龍：此之惡業，與盜佛物等無差別。比丘五逆業，其罪如半。然此罪報難可得脫。於賢劫中，值最後佛，名曰樓至，於彼佛世，罪得除滅。
述曰：何故盜用僧物，其罪偏重耶？答曰：隨盜一物，即望十方凡聖，上至諸佛，下及凡僧，隨境無邊，還結無邊等罪。微塵尚可知數，此人罪報不可測量。所以者何？為其施主，本捨一毫一粒，擬供十方出家凡聖，令其食用，日夜修道，不欲供俗。是以鳴鍾一響，遐邇同飡，凡聖並資，俱成道業。冥資施主，得益無邊。惟斯福利，功齊法界。招善既多，獲罪寧少。今見愚迷眾生，不簡貴賤，不信三寶，苟貪福物，將用資身。或食噉僧食，受用華果；或騎僧雜畜，將僧奴隨逐；或借貸僧物，經久不還，見僧屢索，反加凌毀；或倚官形勢，伺求僧過。如是等損，具列難盡。靜思此咎，豈不痛心！今惜不與者，非是慳惜不惠，為慈愍白衣，慮受來苦。若當與者，非直損俗，亦罪及知事。未來生處，同受其殃。故佛本行經云：一念之惡，能開五不善門：一、惡能燒人善根，二、從惡更生惡，三、為聖人所呵，四、退失道果，五、死入惡道。既知不易，誠為大誡，後時取受，省己用之。
如寶梁寶印經云：佛法二物不得互用。由無與佛法物作主，復無可諮白。不同僧物，常住招提，互有所諮。若用僧物修治佛塔者，依法取僧和合得用。不和合者，勸俗人修治。若佛塔有物，乃至一錢已上，以施主重心故捨。諸天及人於此物中應生佛想、塔想。乃至風吹爛壞，不得貿寶供養，以如來塔物無人作價也。
又十誦律云：佛聽僧坊佛圖畜使人及象馬牛羊等，各有所屬，不得互用。又僧祇律云：供養佛物，華多聽轉賣，買香燈。猶故多者，轉賣無盡財中。又五百問事口決云：佛幡多者，欲作餘佛事用者得。若施主不許者，不得。又四分律云：供養佛塔食，治塔人得食。又善見論云：佛前獻佛飯食，侍佛比丘得食。若無比丘，白衣侍佛亦得食。又罪福決疑經云：初獻佛時，上中下座必教白衣奉佛及僧。獻佛竟，行與僧食，不犯。若不爾者，食佛物故，千億歲墮阿鼻地獄。檀越不受師教，亦招前報。若生人間，九百萬歲墮下賤處。何以故？佛物無人能評價故。或施主本擬作釋迦，改作彌陀；本作大品，改充涅槃；本作僧房，改供僧食；本施二眾，改入一眾；本擬十方，迴入現前；本擬大眾，迴入別人；本擬眾僧，迴入白衣。皆違反施主，計錢多少，滿五成重，減五得蘭。故四分律云：許此處，乃與彼處，皆犯罪也。准此之文，檢校佛像有餘綵色，不得作菩薩聖僧等形。以師徒位別故，不得互用。乃可作餘莊嚴具，還將供養佛，不犯。若施主情通，一鋪佛像，任意莊嚴種種道俗凡聖形像，諸雜供養，名華草木，山池鳥獸，不局佛像者，通作無罪。故五百問事云：用佛綵色作鳥獸形得罪，除在佛前為供養故不犯。
又寶梁經云：佛告迦葉：我聽二種比丘得營眾事。何等為二？一、能淨持戒，二、畏於後世，喻如金剛。復有二種。何等為二？一、識知業報，二、有諸慚愧及以悔心。復有二種。何等為二？一、阿羅漢，二、能修八背捨者。如是二種比丘，我聽營事，自無瘡疣，能護他人意。以此事難，故語迦葉：於佛法中，種種出家，種種姓，種種心，種種解脫，種種斷結。或有阿蘭若，或有乞食，或有樂住山林，或有樂近聚落清淨持戒，或有能離四軛，或有勤修多聞，或有辯說諸法，或有善持戒律，或有善持毘尼儀式，或有游諸城邑聚落為人說法。有如是等諸比丘僧營事比丘，善取如是諸人心相。
故經云：彼營事比丘應當分別，常住僧物不得與招提僧，招提僧物不得與常住僧。常住僧物招提僧物不應與佛物共雜。若常住僧物多而招提僧有所須者，營事比丘應集僧行籌索欲。僧和合者，應以常住僧物分與招提僧。若如來塔或有所須，若欲敗壞者，若常住僧物、若招提僧物多者，營事比丘應集僧行籌索欲，作如是言：是佛塔壞，今有所須。此常住僧物、招提僧物多。大德僧聽，若僧時到，僧忍聽。若僧不惜所得施物，若常住僧物、招提僧物，我今持用修治佛塔。若僧不和合，營事比丘應勸化在家人，求索財物，修治佛塔。若佛物多者，不得分與常住招提僧。何以故？於此物中應生世尊想。佛所有物乃至一線，皆是施主信心施佛。是故諸天世人於此物中生佛塔想，而況寶物。若於佛塔中，寧令風吹雨爛破盡，不應以此衣貿易寶物。何以故？如來塔物無人能與作價者，又佛無所須故。如是營事人者，三寶之物不應令雜。以自雜用，得大苦報，若受一劫，若過一劫，以侵三寶物故。
又寶梁經云：佛言：營事比丘若生瞋心，於持戒大德人所，以自在故，驅令役使，故墮地獄。若得為人，作奴僕，為主苦役，人所鞭打。又營事比丘以自在故，更作重制，過僧常限謫罰比丘，非時令作。以此不善根故，墮於多釘小地獄中。生此中已，以百千釘釘挓其身，其身熾然如大火聚。又營事比丘於持戒有大德所，以重事悑之，以瞋心語故，生地獄中。其所得舌，長五百由旬，以百千釘而釘其舌。一一釘中，出大火焰。又營事比丘數得僧物，慳惜藏弆，或非時與僧，或復難與，或因苦與，或少與，或不與，或有與者，或不與者。以此不善根故，有穢惡餓鬼，常食糞丸。此人命終，當生其中，於百千歲，常不得食。或時食變為糞屎，或作膿血。是故迦葉，營事比丘寧自噉身肉，終不雜用三寶之物作衣鉢飲食。
如善見論云：為他別人乃至三寶守護財物。若謹慎掌護，堅鎖藏戶，而賊從孔中屋中竊取，或逼迫取，非守物人能禁限者，但望本主結罪，皆不合徵。若主掌懈慢，不勤守護，為賊所偷者，掌物人償之，以望守護主結罪故。十誦律云：遠處受他寄物，在道損破，者好心捉破者，不應償；惡心捉破者，須償。若借他物，不問好心惡心，若破，一切須償。又十誦律云：賊偷物來，或好心施，或因他逐，恐悑故施，得取，以成物主故。但莫從賊乞，自與者得取。取已染壞色著，有主識認者，應還。又摩德勒伽論云：若狂人自持物施，不知父母親眷者，得取。若父母可知，不自手與者，不得取。又十誦律云：若取他虎殘肉者，犯小罪，由不斷望故。若取師子殘者，不犯，由斷望故。又薩婆多論云：盜一切鳥獸殘者，得小罪。四分律云：若與想取，己有想取，糞掃想取，暫想取，親友意想取等，皆不犯。其親友者，依律要具七法，始名親友：一、難作能作，二、難與能與，三、難忍能忍，四、密事相告，五、互相覆藏，六、遭苦不捨，七、貧賤不輕。如是七法，人能行者，是親善友，取而不犯也。
又增一阿含經云：佛告比丘：若人作賊，偷盜他物，為主所執，縛送付王，治其盜罪。王即遣人閉著牢獄，或截手足，或刖耳鼻，或剝其皮，或抽其筋，或取倒懸，或時鋸解，或以火炙，或時湯煮，或以生革縛絡其頭，或復洋銅而灌其身，或以長橛而刺其臗，或使惡象而以蹈殺，或開其腹抽腸紵草；或時反縛打惡聲鼓，將詣市所，標下斬首；或復節節支解其形，或以刀破，或時箭射。如是種種苦切殺之。以此偷盜惡業因緣，命終之後生地獄中。猛火燒身，融銅灌口，鑊湯鑪炭，刀山劍樹，煻灰糞屎，磨磨碓擣。受如是等種種諸苦，酸楚毒痛，不可稱計。百千萬歲，脫出無期。地獄罪畢，生畜生中。象馬牛羊駝驢犬等，經百千歲，以償他力。畜生罪畢，生餓鬼中。飢渴苦惱，不可具言。初不聞有漿水之名，經百千歲，受如是苦。惡道罪畢，出生人中。若生人中，得二種報：一者、貧窮，衣不蓋形，食不充口。二者、常為王賊火水及以惡賊劫。
又正法念經：云何名盜？若人思惟：欲令種種穀麥，我獨成就，令世間人五穀不登。常作如是不善思惟：復於異時，眾生薄福，田苗不收。如是惡人，見世飢饉，心生歡喜，如我所念。於市糶賣，曲心巧偽，量諸穀麥，誑惑於人，究竟成業。若心思惟，名為思業；若作誑時，名為誑業；作誑業已，名究竟業。
如正法念經云：若見道邊遺落之物，若金若銀及餘財寶，取已唱令：此是誰物？若有人言：此是我物。當問其相，實者當還。若無人認，七日持行，日日唱之。若無主認，以此寶物付王大臣州郡令長。若王大臣州郡令長見福德人，不取此物，後當護持佛法眾僧，是名不盜。
又僧祇律云：若見遺衣物者，當唱令之。無主者懸著高顯處，令人見。若言：是我物。應問言：汝物何處失？答相應者，與。若無識者，應停至三月已。若塔園中得者，即作塔用；僧園中得者，四方僧用。若貴價物者，謂金銀瓔珞，不得露現唱令。得寶人應審諦數看，有何相貌，然後舉之。人來認時，相應者，與。對眾多人與，不得屏處還。教受三歸，語言：佛不制戒者，汝眼看不得。若無人來認者，停至三年，如前處當界用之。若治塔得寶藏者，即作塔用。僧地亦然。故成實論云：伏藏取用，無罪。佛在世時，給孤長者是聖人，亦取此物。故知無罪。又自然得物，不名劫盜。
又僧祇律云：人聚落中有遺落物，不得取。與比丘者得，即是施主。聚落中風吹衣，不得作糞掃想取。若曠路無人處得取。又五分律云：若舉衣經十二年不還者，集僧評價，作四方僧用。若彼後還，以僧物償，不受者善。
正報頌曰：
劫盜供他用，泥犁獨自沈。
玃鳥金剛觜，啄腦劈其心。
灌口以銅汁，碎身鐵棒砧。
怕懼周慞走，還投刀劍林。
習報頌曰：
劫盜所獲報，地獄被銷鎔。
罪畢生人道，飢貧以自終。
共財被他制，何殊下賤中。
寄言懷操者，當須思固窮。
漢世何敞為交阯刺史，行部到蒼梧郡高要縣。暮宿鵲奔亭。夜猶未半，有一女子從樓下出，自云：妾姓蘇名娥，字怡姝。本廣信縣修里人。早失父母，又無兄弟，夫亦久亡。有雜繒百二十匹，及婢一人，名致富。妾孤窮羸弱，不能自振，欲往傍縣賣繒。就同縣人王伯賃車牛一乘，直錢萬二千。載妾并繒，令致富執轡。乃以前年四月十日到此亭外。于時日暮，行人既絕，不敢前行，因即留止。致富暴得腹痛，妾往亭長舍乞漿取火。亭長龔壽操刀持戟，來至車傍，問妾曰：夫人從何所來？車上何載？丈夫安在？何故獨行？妾應之曰：何故問之？壽因捉妾臂曰：少愛有色，寧可相樂耶？妾時悑懼，不肯聽從。壽即以刀刺脇，一創立死。又殺致富。壽掘樓下埋妾并婢，取財物去。殺牛燒車，車釭及牛骨貯亭東空井中。妾死痛酷，無所告訴，故來自歸於明使君。敞曰：今欲發汝屍駭，以何為驗？女子曰：妾上下皆著白衣，青絲履猶未朽也。掘之果然。敞乃遣吏捕壽，拷問具服。下廣信縣驗問，與娥語同。收壽父母兄弟皆繫獄。敞表：壽殺人，於常律不至族誅。但壽為惡，隱密經年，王法所不能得，鬼神訴，千載無一。請皆斬之，以助陰殺。上報聽之。
漢時有王忳，字少林，為郿縣令。之縣，到釐亭。亭常有鬼，數數殺人。忳宿樓上，夜有女子稱欲訴冤，無衣自蓋。忳以衣與之。乃進曰：妾本涪令妾也。欲往之官，過此亭宿。亭長殺妾大小十餘口，埋在樓下，奪取衣裳財物。亭長今為縣門下游徼。忳曰：當為汝報之，勿復妄殺良善耶。鬼投衣而去。忳且收游徼詰問，即服。收同謀十餘人，并殺之。掘取諸喪，歸其家殯葬。亭永清寧。人謠曰：信哉少林世無偶，飛被走馬與鬼語。飛被走馬，別為他事，今所不錄。
隋大業八年，宜州城東南四十餘里有一家，姓皇甫。居家兄弟四人，大兄小弟並皆勤事生業，仁慈忠孝。其第二弟名遷，交游惡友，不事生活。於後一時，母在堂內取六十錢，欲令市買，且置床上。母向舍後，其遷從外來入堂，左右顧視，不見人，便偷錢將出私用。母還覓錢不得，不知兒將去，遂勘合家良賤。並云：不得。母恨不清合家，遂鞭打大小。大小皆怨。至後年，遷亡，託胎家內母猪復中。經由三五月，產一㹠子。年至兩歲。八月社至須錢，賣遠村社家，得錢六百文。社官將去。至於初夜，遂警覺合家大小。先以鼻觸婦婦眠夢云：我是汝夫，為取婆六十錢，枉及合家，唐受拷楚，令我作猪，今來償債。今將賣與社家，社家縛我欲殺。汝是我婦，何忍不語男女贖我！婦初一夢，忽寤心驚，仍未信之，復眠還夢如是。猪復以鼻觸婦，婦驚著衣，向堂報姑。姑已起坐，還夢同新婦。兒女亦同夢。見一夜裝束，令兒及將遷兄，并持錢一千二百。母報兒云：社官儻不肯放，求倍與價。恐天明將殺，馳騎急去。去舍三十餘里，兒既至彼，不說己親，恐辱家門。但云：不須殺，今欲贖猪。社官不肯：吾今祭社時至，猪不與君。再三殷勤，不放。兄兒怕急，恐慮殺之，私憑一有識解信敬人。曾任縣令，具述委曲實情，後始贖得。既得猪已，驅向野田。兄語猪云：汝審是我弟，汝可急前還家。兒復語猪：審是我父，亦宜自前還家。猪聞此語，馳走在前，還舍。後經多時，鄉里並知。兒女恥愧。比隣相嫌者，並以猪譏罵。兒女私報猪云：爺今作業不善，受此猪身，男女出頭不得。爺生平之日，每共徐賢者交厚。爺向徐家，兒女送食往彼供爺。猪聞此語，瀝淚馳走向徐家。徐家離舍四十餘里。至大業十一年內，猪徐家卒。信知業報不簡親疏，皎若目前，豈不慎歟！長安弘法寺靜琳法師。是遷隣里，親見其猪。法師傳向道說之。
唐貞觀中，魏王府長史京兆人韋慶植，有女先亡。韋夫婦痛惜之。後二年，慶植將聚親賓客備食，家人買得羊，未殺。夜慶植妻夢其亡女，著青裙白衫，頭髮上有一雙玉釵，是平生所服者，來見母，洟泣言：昔甞用物，不語父母，坐此業報，今受羊身，來償父母命。明旦當見殺，青羊白頭者是。特願慈恩，垂乞性命。母驚寤，旦而自往觀羊，果有青羊，項膊皆白，頭上有兩點白相，當如玉釵形。母對之悲泣，止家人勿殺。待慶植至，放送之。俄而植至催食，厨人白言：夫人不許殺青羊。植怒，即命殺之。宰夫懸羊欲殺，賓客數人已至，乃見懸一女子，容貌端正，訴客曰：是韋長史女，乞救命。客等驚愕，止宰夫。宰夫懼植怒，又但見羊鳴，遂即殺之。既而客坐不食。植怪問之，客具以言。慶植悲痛發病，遂不起。京下土人多知此事。崖尚書敦禮具為臨說。
唐長安市里風俗，每至歲元日已後，遞作飲食相邀，號為傳坐。東市筆生趙大次當設之。有客先到，向後見其碓上有童女，年可十三四，著青裙白衫，以汲索繫頸，屬於碓柱，泣淚謂客曰：我主人女也。往年未死時，盜父母百錢，欲買脂粉。未及而死，其錢今在厨舍內西北角壁中。然我未用，既以盜之，坐此得罪，今當償父母命。言畢，化為青羊白頭。客驚告主人。主人問其形貌，乃是小女，死已二年矣。於厨壁取得百錢，似久安處。於是送羊僧寺，合門不復食肉。盧文勵傳向臨說耳。
唐冀州舘陶縣主簿姓周，忘其名字。至顯慶四年十一月，奉使於臨渝關互市。當去之時，將佐史等二人從往。周將錢帛稍多，二人乃以土囊壓而殺之，所有錢帛，咸盜將去。唯有隨身衣服充斂。至歲暮，乃入妻夢，具說被殺之狀，兼言所盜財物藏隱之處。妻乃依此告官。官司案辯，具得實狀，錢帛並獲。二人皆坐處死。相州智力寺僧慧永云：當親見明庭觀道士劉仁寬說之。
夫婬聲敗德，智者之所不行；欲相迷神，聖人之所皆離。是以周幽喪國，信褒姒之愆；晉獻亡家，實孋姬之罪。獨角山上，不寤騎頸之羞；期在廟堂，寧寤焚身之痛！皆為欲界眾生不修觀解，繫地煩惱不能斷伏。且地水火風，誰為宰主；身受心法，本性皆空。薄皮厚皮，周旋不淨；生藏熟藏，穢惡難論。常欲牽人墮三惡道，是以菩薩大士，常修觀行。臭處流溢，遍身皆滿。六塵怨賊，每相觸惱；五陰旃陀，難可親近。凡夫顛倒，縱此貪迷。妄見妖姿，戀著華態。皓齒丹脣，長眉高髻。弄影逶迤，增妍美艶。所以雒川解珮，能稅駕於陳王；漢曲弄珠，遂留情於交浦。巫山臺上，託雲雨以去來；麻姑水側，寄泉流而還往。遂使然香之氣，逈襲韓壽之衣；彈琴之曲，懸領相如之意。或因薦枕而成親，或藉掛冠而為密。豈知形如聚沫，質似浮雲。內外俱空，須臾散滅。舉身不淨，合體無常。方棄溝渠，以充螻蟻。凡是眾生有此邪行，乖梵天道，障菩提業。為四趣因，感三塗果。是知三有之本，寔由婬業；六趣之報，特因愛染。以潤業偏重，故聖制不為也。
第一、明貪欲滋多者。如涅槃經偈云：
若常愁苦，愁遂增多。如人喜眠，
眠則滋多。貪婬嗜酒，亦復如是。
又正法念經偈云：
如火益乾薪，增長火熾然；
如是受樂者，愛火轉增長。
薪火雖熾然，人皆能捨離；
愛火燒世間，纏綿不可捨。
又智度論偈云：
世人愚惑，貪著五欲，至死不捨。
為之後世，受無量苦。譬如愚人，
貪著好果，上樹食之，不肯時下。
人伐其樹，樹傾乃墮，身首毀壞，
痛苦而死。得時樂少，失時苦多。
如蜜塗刀，舐者貪甜，不知傷舌，
後受大苦。
成實論偈云：
貪欲實苦，凡夫顛倒，妄生樂想。
智者見苦，見苦則斷。受欲無厭，
如飲鹹水，轉增其渴；以增渴故，
何得有樂？譬如狗齩，血塗枯骨，
增涎唾合，想謂有美。貪欲亦爾，
於無味中，邪倒力故，謂為受味。
故知色欲，苦實樂虛，要無貪求，
方名真樂。
第二、觀女不淨者。但惟諸女，外假容儀，內懷臭穢。迷人著相，不覺虛誑。唯大智者，能知可惡也。又禪祕要經云：長老目連得羅漢道，本婦將從，盛服莊嚴，欲壞目連。目連爾時為說偈言：
汝身骨乾立，皮肉相纏裹，
不淨內充滿，無一是好物。
韋囊盛屎溺，九孔常流出，
如鬼無所宜，何足以自貴。
汝身如行廁，薄皮以自覆，
智者所棄遠，如人捨廁去。
若人知汝身，如我所惡厭，
一切皆遠離，如人避圊廁。
汝身自莊嚴，華香以瓔珞，
凡夫所貪愛，智者所不惑。
汝是不淨聚，集諸穢惡物，
如莊嚴廁舍，愚人以為好。
汝脇肋著脊，如椽依梁棟，
五藏在腹內，不淨如屎篋。
汝身如糞舍，愚夫所貪保，
飾以珠瓔珞，外好如畫瓶。
若人欲染空，始終不可著，
汝欲來燒我，如蛾自投火。
一切諸欲毒，我今已滅盡，
五欲已遠離，魔網已壞裂。
我心如虛空，一切無所著，
正使天欲來，不能染我心。
又增一阿含經云：寧以火燒鐵錐而刺于眼，不以視色興起亂想。又正法念經云：女人之性，心多嫉妬。以是因緣，女人死後多生餓鬼趣中。雖有美言，心如毒害。強知虛詐，能惑世間。
等三、明女人難親可厭者。故優填王經偈云：
女人最為惡，難與為因緣。
恩愛一縛著，牽人入罪門。
非直牽人入惡道，天中退落亦由女惑。故正法念經偈云：
天中大繫縛，無過於女色。
女人縛諸天，將至三惡道。
又智度論云：菩薩觀欲種種不淨，於諸衰中，女衰最重。火刀、雷電、霹靂、怨家、毒蛇之屬，猶可暫近；女人慳妬、瞋諂、妖穢、鬪諍、貪嫉，不可親近。故佛說偈云：
寧以赤鐵，宛轉眼中，不以散心，
邪視女色。含笑作姿，憍幔羞慚，
迴面目聶眼，美言妬瞋。行步妖穢，
以惑於人，婬羅欲網，人皆投身。
坐臥行立，迴眄巧媚，薄智愚人，
為之心醉。執劍向敵，是猶可勝，
女賊害人，是不可禁。毒蛇含毒，
猶可手捉，女情惑人，是不可觸。
又增一經偈云：
莫與女交通，亦莫共言語。
有能遠離者，則離於八難。
故薩遮尼乾子經：尼乾子說偈云：
自妻不生足，好婬他婦女，
是人無慚愧，受苦常無樂。
現在未來世，受苦及打縛，
捨身生地獄，受苦常無樂。
 又雜譬喻經云：佛在世時，有一婆羅門生於兩女，女皆端正，乃故懸金，九十日內，募索有能訶我女醜者，便當與金。竟無募者。將至佛所，佛便訶言：此女皆醜，無有一好。白阿難佛言：此女實好而佛言惡，有何不好？佛言：人眼不視色，是為好眼。耳鼻口亦爾。身不著細滑，是為好身。手不盜他財，是為好手。今觀此女，眼視色，耳聽音，鼻嗅香，身喜細滑，手喜盜財，如此之者，皆不好也。
又佛說日明菩薩經云：菩薩呵色欲法：女色者，世間之枷鎖，凡夫戀著，不能自拔。女色者，世間之重患，凡夫困之，至死不免。女色者，世間之衰禍，凡夫遭之，無厄不至。行者既得捨之，若復顧念，是為從獄得出，還復思入；從狂得正，而復樂之；從病得差，復思得病。智者怒之，知其狂而顛蹶，死無日矣。凡夫重色，甘為之僕，終身馳驟，為之辛苦。雖復鈇質寸斬，鋒鏑交至，甘心受之，不以為患。狂人樂狂，不是過也。行者若能棄之不顧，是則破枷脫鎖，惡狂厭病，離於衰禍，既安且吉，得出牢獄，永無患難。女人之相，其言如蜜，而其心如毒。譬如渟淵澄鏡，而蛟龍居之；金山寶窟，而師子處之。當知此害，不可暫近。室家不和，婦人之由；毀宗敗族，婦人之罪。實是陰賊，滅人慧明；亦是獵圍，尠得出者。譬如高羅，群鳥落之，不能奮飛；又如密網，眾魚投之，刳腸俎肌，亦如暗坑，無目投之，如蛾赴火。是以智者知而遠之，不受其害；惡而穢之，不為此物之所惑也。又佛般泥洹經云：佛告柰女：好邪婬者有五自妨：一、多聲不好，二、王法所疾，三、懷異多疑，四、死入地獄，五、地獄罪竟受畜生形，皆罪所致。能自滅心不邪婬者，有五增福：一、多人稱譽，二、不畏縣官，三、身得安隱，四、死上天生，五、從意清淨，得泥洹道。
又舊雜譬喻經云昔有大姓家，子端正，以金作女像，語父母言：有女似此者，兒乃當取。時他國有女，貌亦端正，亦作金男，白父母言：有男似此，乃當嫁之。父母各聞，便遠娉合。時國王舉鏡自照，謂群臣曰：天下人顏有如我不？諸臣答曰：臣聞彼國有男，端正無比。則遣使請之。使至告之：王欲見賢者。則嚴車進。去已自念：王以我明達，故來相呼。則還取書，而見婦與奴為姦。悵然懷憾，為之結氣，顏色衰醜。臣見如此，謂行道消瘦，馬厩安之。夜於厩中，見王正大夫人與馬下人私通。心乃自寤：王大夫人尚當如此，何況我婦。意解心悅，顏色如故，則與王相見。王曰：何因止外三日？答曰：臣來有忘，還歸取之，而見婦與奴為姦。意忿，顏色衰變，故住厩中三日。昨見王正夫人來與養馬兒私通。夫人乃爾，何況餘人。意解，顏色復故。王言：我婦尚爾，何況凡女。兩人俱捨，便入山中，剃髮作沙門。思惟女人不可從事，精進不懈，俱得辟支佛道。
又舊雜譬喻經云：昔有婦人生一女，端正無比。年始三歲，國王取視。呼道人相：後堪為夫人不？道人報王：此女有夫，王後得之。王言：我當牢藏，豈可後得！便呼鶴來：汝處在何？鶴白王言：我止大山，半腹有樹，人畜不歷；下有洄水，船所不行。王言：我以此女寄汝將養。便撮持去，日日從王取飯與女。如是久後，上有一聚，卒為水漂去。有一樹枝，逐水下流。有一男子，得抱持樹，墮洄水中，不得去。洄岸有蒲桃樹踊出，住倚山傍。男子尋之，得上鶴樹，與女私通。女便藏之。鶴覺女身重，左右求得男子，舉撮棄之，如事白王。王曰：前道人善巧相人也。師曰：人有宿對，非力所制，逢對則可。畜生亦爾。
又舊雜譬喻經云：昔有國王護持女急。王夫人語太子曰：我為汝母，生來不見國中，欲一迴出。汝可白王。如是至三。太子白王，王則聽可。太子自為御車，群臣於路奉迎設拜。夫人出手開張，令人得見。太子見女人面如是，便詐腹痛而還。夫人言曰：我無相甚矣。太子自念：我母尚當如此，何況餘乎！夜便委國捨去，入山游觀。時道邊有樹，下有泉水。太子上樹，逢見梵志獨行，入水池浴。出已飯食，作術吐出一壺。壺中有女，與屏處室，梵志得臥。女人腹吐一壺，壺中有男，復與共臥。臥已吞壺。須臾之頃，梵志起已，復內婦著壺中。吞已，杖持而去。太子歸國白王：請梵志及諸臣下，作三人食，持著一邊。梵志既至，言：我獨自。太子曰：梵志，汝當出婦共食。梵志不得已，出婦。太子曰婦：汝當出夫共食。如是至三。不得已，出男共食。食已便去。王問太子：汝何因知之？答曰：我母觀國，我為御車。母開出手，令人見之。我念女人能多樂欲，便詐腹痛。還入山中，見梵志藏婦腹中。如是女人，姦不可絕。願太王放赦宮中，自在行來。王勅後宮，其欲行者，任從志也。師曰：天下不可信者，女人是也。
又舊譬喻經云：昔有四姓，藏婦，不使人見。婦值青衣人作地突，與琢銀兒私通。夫後覺婦。婦言：我生不邪行，卿莫妄語。夫言：吾不信汝，當將汝至神樹所立誓。婦言：甚佳。夫持齋七日，始入齋室。婦密語琢銀兒：汝詐作狂，亂頭於市，逢人抱持，牽引棄之。夫齋竟，便將婦出。婦言：我不見市，卿將我過市。琢銀兒便來抱持，詐狂臥地。婦便號呼其夫：何為使人抱持我耶？夫言：此是狂人，何須記錄。夫婦俱到神所，叩頭言：我生來不作惡，但為狂人所抱。婦便得活。夫默然而慚。佛言：當知一切女人姦詐如是，不可信也。
 又十誦律云：佛在舍衛國，有一婆羅門生女，面貌端正，顏色清淨，名曰妙光。相師占曰：是女後當與五百男共通。諸人聞已，女年十二，無有求者。時婆羅門有隣比估客，常入海採寶。是估客於樓上遙見是女，即生欲心。問餘人言：是誰女耶？答：是某甲婆羅門女。有取者耶？答言：無有求者。問：何故無人求耶？答曰：此女有一過罪，相師占曰：是女後當與五百男子共通。所以無求者。時估客念言：除沙門釋子，無入我舍者。即往求取。女到未久，估客結伴，欲入海中，喚守門者語言：我欲入海，莫聽男子強入我舍。除沙門釋子，此是無過人。答言：爾。去後，沙門於舍乞食。是女見已，語言：共我行欲。諸比丘不知白佛。佛言：此舍必有非梵行，汝不應往。此女後得病，於夜命終。其家人以莊嚴具，合棄死處。時有五百群賊，於此處行。見是死女，即生欲心，便就行欲。是女先語沙門婆羅門共我行欲，以此因緣，故墮惡道。彼國北方生作婬龍，名毘摩達多。
正報頌曰：
邪婬入地獄，登彼刀葉林；
熱鐵釘其口，洋銅灌入心；
毒龍碎骨髓，金剛鼠食陰；
銅柱緣上下，鐵床臥隱深。
習報頌曰：
昏婬亂情色，受苦無表裹。
餘業得人身，自妻常背己。
彼此懷猜忌，孰肯順情旨。
稍有性靈人，寧得無慚恥。
漢有談生者，年四十無婦。常感激讀經書，通夕不臥。至夜半時，有一姝女，年十五六，姿顏服飾，天下無雙。來就談生，遂為夫婦。言曰：我不與人同。夜，君慎勿以火照我也。至三年之後，乃可照耳。談生與為夫婦，生一兒，已二歲矣。不能忍，夜伺其寐，便盜照視之。其腰已下，肉如人；腰已上，但是枯骨。婦覺，遂去，云：君負我。我已垂變身，何不能忍一年而竟相照耶？談生辭謝洟泣，不可復止，云：與君雖大義，今將離別。然顧念我兒，恐君貧不能自諧活。暫逐我去，方遺君物。談生逐入，華堂蘭室，物器不凡。乃以珠被與之，曰：可以自給。裂取談生衣裾留之，辭別而去。後談生持被詣市。睢陽王買之，直錢千萬。王識之曰：是我女被，那得在市？此人必發吾女塚。乃收考談生。談生具以實對。王猶不信，乃往視女塚，塚全如故。乃復發視，果於棺蓋下得衣裾。呼其兒視，貌似王女。王乃信之，即出談生而復之。遂以為女婿，表其兒為郎中。
晉時有盧充，范陽人。家西三十里，有崔少府墓。年二十時，先冬至一日，出宅西獵戲。見有一麞，便射之。射己，麞倒而復走起。充步步趁之，不覺遠去。忽見道北一里間，瓦屋四周，有如府舍。不復見麞。到門中，有一鈴下，唱客前。復有一人，捉一襆新衣，曰：府君以此衣將迎郎君。充便取著以進。見少府，語充曰：尊府君不以僕門鄙陋，近得書為君索小女為婚，故相迎耳。便以書示充。充父亡時，充雖小，然己識父手迹。便即歔欷，無復辭託。崔便勅內：盧郎已來，便可使女郎莊嚴，就東廊。至黃昏，內白：女郎嚴飾竟。崔語充：君可至東廊。既至郎，婦已下車，立席頭，即共拜。時為三日，供給飲食。三日畢，謂充曰：君可歸去。若女有相生男，當以相與。生女，當自留養。勅外數車送客。充便辭出。崔送至中門，執手洟零。出門見一獨車，駕青牛，又見本所著衣及弓箭，故在門外。尋遣傳教，將一人捉襆衣，與充相聞曰：姻媛始爾，別甚悵恨。今致衣一襲，被縟自副。充便上車去，馳如電逝。須臾至家。母問其故，充悉以狀對。別後四年三月三日，充臨水戲，忽見傍水有獨車，乍沈乍浮。既而上岸，四坐皆見，而充往開其車後戶，見崔氏女與四歲男兒共載。女抱兒以還充，又與金鋺別，并贈詩一首曰：
煌煌靈芝質，光麗何猗猗。
華豔當時顯，嘉會表神奇。
含英未及秀，中夏羅霜萎。
榮耀長幽滅，世路永無施。
不寤陰陽運，哲人忽來儀。
今時一別後，何得重會時。
充取兒、鋺及詩，忽然不見。充後乘車詣市賣鋺，冀有識者。有一婢識此鋺，還白大家曰：市中見一人乘車，賣崔女郎棺中金鋺。大家即是崔氏親姨母也。遣兒視之，果如婢言。乃上車敘其姓名，語充曰：昔我姨姊少府女出而亡。家親痛之，贈一金鋺著棺中。可說得鋺本末。充以事對，兒亦悲咽，便齎還白母。母即令充家迎兒還。五親悉集，兒有崔氏之狀，又有似充之貌。兒、鋺俱驗。姨母曰：此我外甥也。即字溫休。溫休者，是幽婚也。兒大為郡守，子孫冠蓋，相承至今。其後植，字子幹，有名天下。
晉武帝世，河間郡有男女相悅，許相配適。既而男從軍積年，父母以女別適人，無幾而憂死。男還悲痛，乃至塚所，始欲哭之，敘哀而已。不勝其情，遂發塚開棺，即時蘇活。因負還家，將養數日，平復。其夫乃往求之，其人不還，曰：卿婦已死，天下豈聞死人可復活耶？此天賜我，非卿婦也。於是相訟。郡縣不能決，以讞廷尉。廷尉奏以精誠之至，感於天地，故死而更生。在常理之外，非禮之所處，形之所裁。斷以還開塚者。
晉時武都太守李仲文在郡喪女，年十八，權假葬郡城北。有張世之代為郡。世之男字子長，年二十，侍從。在厩中夢一女，年可十七八，顏色不常。自言：前府君女，不幸早亡，會今當更生，心相愛樂，故來相就。如此五六夕，忽然晝見。衣服熏香殊絕，遂為夫妻。寢息衣皆有污，如處女焉。後仲文遣婢視女墓，因過世之婦相聞，入厩中，見此女一隻履在子長床下。取之啼泣，呼言發塚。持履歸，以示仲文。仲文驚愕，遣問世之：君兒何由得亡女履耶？世之呼問兒，具陳本末。李、張並謂可怪。發棺視之，女體已生肉，顏姿如故。右脚有履，左脚無也。自爾之後，遂死，肉爛不得生。萬恨之心，當復何言！泣洟而別。
晉時東平憑孝將為廣州太守。兒名馬子，年二十餘，獨臥厩中。夜夢見女，年十八九。言：我是前太守北海徐玄方女。不幸早亡，亡來出入四年，為鬼所枉殺。案主錄當八十餘，聽我更生。要當有依馬子乃得生活，又應為君妻。能從所委，見救活不？馬子答曰：可爾。與馬子剋期當出。至期日，床前地頭髮正與地平。令人掃去，逾分明。始寤是所夢見者。遂除左右人，便漸漸額出，次頭面出，次項形體頓出。馬子便令坐對榻上，陳說語言，奇妙非常。遂與馬子寢息。每戒云：我尚虛自。節問何時得出？答曰：出當得本生生日，尚未至。遂往厩中，言語聲音，人皆聞之。女計生日至，女具教馬子出已養之方法。語畢，拜去。馬子從其言，至日以丹雄雞一隻，黍飯一盤，清酒一升，醊其喪前。去厩十餘步，祭訖，掘棺出，開視女身，體貌全如故。徐徐抱出，著氈帳中。唯心下微暖，口有氣。令婢四人守養護之。常以青羊乳汁瀝其兩眼。始開口能咽粥，積漸能語。二百日中，持杖起行。一朞之後，顏色肌膚氣力悉復常。乃遣報徐氏，上下盡來。選吉日下禮，娉為夫婦。生二男一女。長男字元慶，永嘉初為祕書郎中。小男字敬度，作太傅掾。女適濟南劉子彥，徵士延世之孫。
 晉桓道愍者，譙人也。晉隆安四年喪婦。道愍內顧甚篤，纏痛無已。其年，夜始寢，視屏風上見有人手。驚起炳炬，照屏風外，乃其婦也。形貌莊嚴，具如生平。愍了不畏懼，遂引共臥。言語往還，陳敘存亡。愍曰：卿亡來初無音影，今夕那得忽還？答曰：欲還何極！人神道殊，各有司屬，無由自任耳。新婦生時，差無餘罪。正常疑君憐愛婢使，以此妬忌之心，受報地獄，始獲免脫。今當受生為人，故來與君別也。愍曰：當生何處？可得相尋知不？答曰：但知當生，不測何處。一為世人，無容復知宿命，何由相尋求耶？至曉辭去，洟泗而別。愍送至步廊下而歸。已而方大悑懼，恍惚積日。
宋咸寧中，太常卿韓伯子某，會稽內史王蘊子某，光祿大夫劉耽子某，同游蔣山廟。廟有數婦人像，甚端正。某等醉，各指像以妻匹配戲弄之。即以其夕，三人同夢蔣侯遣傳教相聞曰：家子女並醜陋，而猥蒙榮顧。輒剋某月某日悉相迎。某等以其夢指適異常，試往相問，而果各得此夢，符協如一。於是大懼，備三牲詣廟謝罪乞哀。又俱夢蔣侯親來，降已曰：君等既以顧之，實貪。令對剋期垂及，豈容方更中悔。經少時並亡。
宋時弘農華陰潼鄉陽首里人也。服八石，得水道仙，為河伯。幽明錄曰：餘杭縣南有上湘，湘中央作塘。有一人乘馬看戲，將三四人至岑村飲酒，小醉暮還。時炎熱，因下馬入水中，枕石眠。馬斷走歸，從又悉追馬。至暮不反。眠覺，日已向晡，不見人馬。見一婦來，年可十六七。云女郎再拜：日既向暮，此間大可畏。君作何計？問：女郎姓何？那得忽相問。復有一年少，年可十三四，甚了了，乘新車，車後二十人至，呼上車。云：大人暫欲相見。因迴車而去。道中路駱驛抱火，尋城郭邑，車至便入城，進廳事。上有信幡，題云：河伯信。見一人年三十許，顏容如畫。侍衛繁多，相對欣然。勅行酒炙，云：僕有小女，乃聰明，欲以給君箕箒。此人知神，敬畏不敢詎逆。便勅備辦，令就郎中婚。承白已辦，送絲布單衣及紗袷、絹裙、紗衫褌、履屐，皆精好。又給十小吏，青衣數十人。婦年可十八九，姿容婉媚。便成。三日後大會客拜閤。四日云：禮既有限，當發遣去。婦以金甌、麝香囊與婿，別泣洟而分。又與錢十萬，藥方三卷，云：可以施功布德。復云：十年當相迎。此人歸家，遂不肯別婚，辭親出家作道人。所得三卷方者：一卷脈經，一卷湯方，一卷丸方。周行救療，皆致神驗。後母老邁，兄喪，因還婚宦。
齊琅邪王奐，仕齊至尚書左僕射，甚信釋典，而妬忌之深，便忘弘恕。甞在齋內使愛妾治髭，忽有烏銜黃梅過庭而墜。奐謂妾有密期，擲果為戲。使奴出外覘視，遇見一士向籬私游。奴即往捦捉。而此人言瞋洿媟，便邇迸走。奴還白之。奐謂儞用有實，苦加覈問。妾備自陳，終不見察。即遣下階，笞殺之。妾解衣誓曰：今日之死，實為枉橫。若有人天道，當令官知。爾後數見妾來訴怨。俄而出為雍州刺史，性漸狂異，如有憑焉。無故打殺小府長史劉興祖，誣其欲反。為御史中丞孔稚珪所奏。世祖遣中書舍人呂文顯、直閤將軍曹道剛領齊仗兵收奐。奐子彪素稱凶剽，及女婿殷叡遂勸奐曰：曹、呂今來，不見真勅，恐為姦變。政宜錄取，馳以奏聞。奐納之，便配千餘人仗，閉門拒守。彪遂輒與官軍戰，彪敗而走。寧蠻長史裴叔業於城內舉兵攻奐斬之。時人以為妾之報也。
宋東海徐某甲前妻許氏，生一男，名鐵臼，而許亡，某甲改娶陳氏。陳氏凶虐，志滅鐵臼。陳氏產一男，生而祝之曰：汝若不除鐵臼，非吾子也。因名之曰鐵杵，欲以鍾擣鐵臼也。於是捶打鐵臼，備諸苦毒。飢不給食，寒不加絮。某甲性闇弱，又多不在。後妻恣意行其暴酷。鐵臼竟以陳餓痛杖而死，時年十六。亡後旬餘，鬼忽還家，登陳床曰：我鐵臼也。實無片罪，橫見殘害。我母訴怨於天，得天曹符來取鐵杵。當令鐵杵疾病與我遭苦時同。將去自有期日，我今停此待之。聲如生時，家人賓客不見其形，皆聞其語。於是常在屋樑上住。陳氏跪謝摶頰，為設祭奠。鬼云：不須如此。餓我令死，豈是一喰所能對謝。陳夜中竊語道之。鬼厲聲曰：何敢道我！今當斷汝屋棟。便聞鋸聲，屑亦隨落，拉然有響，如棟實崩。舉家走出，炳燭照之，亦無異。鬼又罵鐵杵曰：汝既殺我，安坐宅上以為快也。當燒汝屋。即見火然，煙焰大猛，內外狼狽，俄爾自滅，茅茨儼然，不見虧損。日日罵詈，時復歌云：桃李華，嚴霜落。奈何桃李子，嚴霜早落已。聲甚傷切，似是自悼不得成長也。于時鐵杵六歲，鬼至便病，體痛腹大，上氣妨食。鬼屢打之，處處青黑敢。月餘而死，鬼便寂然。
唐顯慶三年，岐州岐山縣王志任益州縣令，考滿還鄉。有在室女，面貌端正，未有婚娉，在道身亡。停在綿州殯殮，居棺寺，停累月。寺中先有學生，停一房內。夜初見此亡女來入房內，莊飾華麗，具申禮意，欲慕相就。學生容納，相知經月，女與學生一面銅鏡，巾櫛各一。念欲上道，女共學生具展哀情，密共辭別。家人求覓此物不得，令遣巡房求之，於學生房覓得。令遣左右縛打此人，將為私盜。學生具說逗留口云：非唯得娘子此物，兼留上下二衣，共某辭別，留為信物。令遣人開棺檢求，果無此衣。兼見女身似人幸處。既見此徵，遣人解放。借問此人：君居何處？答云：本是岐州人。因從父南任，父母俱亡，權游諸州學問，不久當還。令給衣馬，裝束同歸，將為女夫，憐愛甚重。
唐武德中，印人姓韋，與一婦人言誓，期不相負。累年寵衰，婦人怨恨。韋懼其反己，自縊殺之。後數日，韋身遍癢，因發癩瘡而死。韋孝諧說向臨云：是某從兄。
惟夫稟形人世，逢斯穢濁之時；受質偽身，常作虛妄之境。所以妄想虛搆，惑倒交懷。違心背境，出語皆虛。誑惑前人，令他妄解。致使萬苦爭纏，百憂總萃。種虛妄之因，感得輕賤之報。地獄重苦，更加湯炭。迷法亂真，寔由妄語也。
又正法念經偈云：
妄語言說者，惱一切眾生。
彼常如黑暗，有命亦同死。
語刀自割舌，云何舌不墮？
若妄語言說，則失實功德。
若人妄說語，口中有毒蛇。
刀在口中住，炎火口中然。
口中毒是毒，地上毒非毒。
口毒割眾生，命終墮地獄。
若人妄說語，自口中出膿。
舌則是泥犁，舌亦如熾火。
若人妄讒語，彼人速輕賤。
為善人捨離，天則不攝護。
常憎嫉他人，與諸眾生惡。
方便惱亂他，因是入地獄。
又優婆塞戒經偈云：
若復有人，樂於妄語；是人現得，
惡口惡色。所言雖實，人不信受；
眾皆憎惡，不喜見之。是名現世，
惡業之報。捨此身已，入於地獄，
受大苦楚，飢渴熱惱。是名後世，
惡業之報。若得人身，口不具足；
所說雖實，人不信受。見者不樂，
雖說正法，人不樂聞。是一惡人，
因緣力故，一切外物，資生減少。
以此證知，妄語之人三世受苦。
又禪祕要經云：若有四眾，於佛法中為利養故，貪求無厭，為好名聞而假偽作惡。實不坐禪，身口放逸，行放逸行；貪利養故，自言坐禪。如是比丘，犯偷蘭遮。過時不說，自不改悔，經須臾間，即犯十三僧殘。若經一日，至於二日，當知此比丘是天人中賊，羅剎魁膾，必墮惡道，犯大重罪。若比丘比丘尼實不見白骨，自言見白骨，乃至阿那般那。是比丘比丘尼誑惑諸天龍鬼神等，此惡人輩，是波旬種。為妄語故，自說言：我得不淨觀乃至頂法。此妄語人命終之後，疾於電雨，必定當墮阿鼻地獄，壽命一劫。從地獄出，墮餓鬼中，八千歲時，噉熱鐵丸。從餓鬼出，墮畜生中，生常負重，死復剝皮。經五百身，還生人中，聾盲瘖瘂，癃殘百病，以為衣服。如是經苦，不可具說。
又正法念經偈云：
甘露及毒藥，皆在人舌中。
甘露謂實語，妄語則為毒。
若人須甘露，彼人住實語；
若人須毒者，彼人妄語說。
毒不決定死，妄語則決定。
若人妄語說，彼得言死人。
妄語不自利，亦不益他人。
若自他不樂，云何妄語說？
若人惡分別，喜樂妄說語，
飛墮火刀上，得如是苦惱。
毒害雖甚惡，唯能殺一身；
妄語惡業者，百千身被壞。
又佛說須賴經云：佛言：夫妄言者為自欺身，亦欺他人。妄言者，令人身臭，心口無信，令其心惱。妄言者，令其口臭，令其身危，天神所棄。妄言者，亡失一切諸善本，於己愚冥，迷失善路。妄言者，一切惡本，斷絕善行閑居之本。
又正法念經：閻羅王責疏罪人，說偈云：
實語得安樂，實語得涅槃。
妄語生苦果，今來在此受。
若不捨妄語，則得一切苦。
實語不須買，易得而不難。
實非異國來，非從異人求。
何故捨實語，喜樂妄語說？
妄語言說者，是地獄因緣。
因緣前已作，唱喚何所益？
妄語第一火，尚能燒大海；
況燒妄語人，猶如燒草木。
若人捨實語，而作妄言說；
如是癡惡人，棄寶而取石。
若人不自愛，而愛於地獄，
自身妄語火，此處自燒身。
實語甚易得，莊嚴一切人。
捨實語妄說，癡故到此處。
又智度論偈云：
實語第一戒，實語昇天梯。
實語小如大，妄語入地獄。
又薩婆多論云：不妄語者，若說法、議論、傳語一切是非，莫自稱為是，常令推寄有本，則無過也。不爾斧在口中。
又十誦律云：若語高姓人云是下賤，若兩眼人云是一眼，並得妄語。又語一眼人，汝是瞎眼人，並得輕惱他罪。
正報頌曰：
妄語誑人巧，地獄受罪拙。
焰鋸解其形，熱鐵耕其舌；
灌之以洋銅，磨之以剛鐵。
悲痛碎骨髓，呻吟常嗚咽。
習報頌曰：
妄語入三塗，三塗罪已決。
餘業生人道，被謗常憂結。
還為他所誑，恨心如火熱。
智者勿尤人，驗果因須滅。
凡夫毒熾，恚火常然。逢緣起障，觸境生瞋。所以發言一怒，衝口燒心。損害前人，痛於刀割。乖菩薩之善心，違如來之慈訓。故業報差別經偈云：
麁言觸惱人，好發他陰私，剛強難調伏，生焰口餓鬼。
如智度論云：或有餓鬼先世惡口，好以麁語加彼眾生。眾生憎惡，見之如讎。以此罪故，墮餓鬼中。又法句經云：雖為沙門，不攝身口，麁言惡說，多所中傷，眾所不愛，智者不惜。身死神去，輪轉三塗。自生自死，苦惱無量，諸佛賢聖所不愛惜。假令眾生身雖無過，不慎口業，亦墮惡道。故智度論云：時有一鬼，頭似猪頭，臭蟲從口出，身有金色光明。是鬼宿世作比丘，惡口罵詈客比丘。身持淨戒，故身有光明。口有惡言，故臭蟲從口出。增一阿含經云：寧以利劍截割其舌，不以惡言麁語墮三惡道。
 又護口經云：過去迦葉如來出現於世，敷說法教。教化已周，於無餘泥洹界而般涅槃。後時有三藏比丘，名曰黃頭。眾僧告勅：一切雜使不令卿涉，但與諸後學者說諸妙法。時三藏比丘內心輕蔑，不免僧命，便與後學敷顯經義。喚受義曰：速前，象頭。次喚第二者曰：馬頭。復喚騞駝頭、驢頭、猪頭、羊頭、師子頭、虎頭。如是喚眾獸之類，不可稱數。雖授經義，不免其罪。身壞命終，入地獄中，經歷數千萬劫，受苦無量。餘罪未畢，從地獄出，生大海中，受水性形。一身百頭，形體極大。異類見之，皆悉馳走。
又出曜經云：昔佛在世時，尊者滿足詣餓鬼界。見一餓鬼，形狀醜陋。見者毛竪，莫不畏懼。身出熾焰，如大火聚；口出月虫蟲，膿血流溢，臭氣難近。或口出火，長數十丈；或眼耳鼻身體支節放諸火焰，長數十丈。脣口垂倒，像如野猪。身體縱廣一由旬也。手自抓爴，舉聲嘷哭，馳走東西。滿足見問：汝作何罪，今受此苦？餓鬼報曰：吾昔出家，戀著房舍，慳貪不捨。自恃豪族，出言臭惡。若見持戒精進比丘，輒復罵辱。戾口戾眼，或戾是非，故受此苦。寧以利刀自割其舌，積劫受苦，不以一日罵謗精進持戒比丘。尊者若還閻浮提地時，以我形狀誡諸比丘：善護口過，勿妄出言。見持戒者，念宣其德。自我受此餓鬼形來，數千萬歲，常受此苦。却後命終，當入地獄。說此語已，嘷哭投地，如大山崩，天翻地覆。斯由口過，故使然矣。
又百緣經云：有長者婦懷妊，身體臭穢，都不可近。年滿生兒，連骸骨立，羸瘦憔瘁，不可目視。又多糞屎，塗身而生。年漸長大，不欲在家，貪嗜糞穢，不肯捨離。父母諸親惡不欲見，驅令遠舍，使不得近。即便在外，常食糞穢。諸人見已，因為立字，名嚪婆羅。值佛出家，得羅漢果。由過去世時，有佛出世，名拘留孫，出家為寺主。有諸檀越，洗浴眾僧訖，復以香油塗身。有一羅漢，寺主見已，瞋恚罵詈：汝出家人，香油塗身，如似人糞塗汝身上。羅漢愍之，為現神通。寺主見已，懺悔辭謝，願除罪咎。緣是惡罵，五百世中身常臭穢，不可附近。由昔出家，向彼悔故，今得值我，出家得道。是故眾生應護口業，莫相罵辱。
又賢愚經云：昔佛在世時，與諸比丘向毘舍離，到梨越河，見人捕魚，網得一魚，身有百頭，有五百人挽不出水。是時河邊有五百人而共放牛，即借挽之。千人併力方得出水。見而怪之，眾人競看。佛與比丘往到魚所，而問魚言：汝是迦毘梨不？魚答言：是。復問魚言：教匠汝者，今在何處？魚答佛言：墮阿毘獄。阿難見已，問其因緣。佛告阿難：乃往過去，迦葉佛時，有婆羅門生一男兒，字迦毘梨，聰明博達，多聞第一。父死之後，其母問兒：汝今高朗，世間頗有更勝汝不？兒答母言：沙門殊勝。我有所疑，往問沙門，無我解說，令我開解。彼若問我，我不能答。母即語言：汝今何不學習其法？兒答母言：若欲習者，當作沙門。我是白衣，何緣得學？母語兒言：汝今且可偽作沙門，學達還家。兒受母教，即作比丘。經少時間，學通三藏，還來歸家。母復問兒：今得勝未？兒答母言：由未勝也。母語兒言：自今已往，若共談論，儻不如時，便可罵辱，汝當得勝。兒受母教，後論不如，便罵言：汝等沙門，愚騃無識，頭如獸頭。百獸之頭，無不比之。緣是罵故，今受魚身，一身百頭，駝驢牛馬猪羊犬等眾獸之頭，無不備有。阿難問佛：何時當得脫此魚身？佛告阿難：此賢劫中，千佛過去，猶故不脫此魚身也。以是因緣，身口意業不可不慎。
又王玄策行傳云：佛在世時游毘耶離城，觀一切眾生有苦惱者，即欲救拔。乃觀見此國，有雞越吒二眾總五百人，於婆羅俱末底河網得摩竭大魚，十有八首，三十六眼，其頭多獸。佛為說法。魚聞法已，便即命終，得生天上而為天子。却觀本身是大魚，蒙佛說法，遂得生天。乃持諸種香華瓔珞寶珠從天而下，至佛供養。于時二眾並發心悔過，即於俱末底河北一百餘步，燒焚魚網，銅瓶盛灰埋之。向說法處，於上起塔，尊像儼然，至今現在。雕飾如法，覩者生善。
又百緣經云：昔佛在世時，波斯匿王婦末利夫人產生一女，字曰金剛。面貌極醜，身體麁澁，猶如蛇皮；頭髮麁強，猶如馬尾。王見不喜，勅閉深宮，不令出外。年漸長大，任當嫁娶。便遣一臣，推覓一人，本是豪族，今貧乏者，卿可將來。臣受勅已，覓得付王。王將屏處密私語言：聞卿豪族，今者貧窮。我有一女，面貌極醜。卿幸納受，當相供給。時此貧人跪白王曰：正使大王以狗見賜，亦不敢違。豈況王女，末利所生。王即妻之。為造宅舍，門戶七重。王囑女夫：自捉戶鉤，出入牢閉，勿使人見。王出財物，供給女婿，無所乏少。拜為大臣。後與豪貴共為邑會，聚會之契，令婦共赴。自餘諸人，各將婦來，唯此大臣獨不將赴。眾人疑怪：彼人婦者，或能端正，或可極醜，不能顯現，是以不來。復於後會，密共勸酒，令使醉臥。解取門鉤，遣其五人，造家往看，至家開門。婦疑非夫，內自剋責，懊惱而言：我宿何罪，為夫幽閉，不覩日月？即便至心遙禮世尊：願佛慈悲，來到我前，暫救苦厄。佛知其意，即於女前地中踊出，紺髮相現。其女舉頭，見佛髮相，敬心歡喜。女髮自然如紺青色。佛漸現面，女心倍喜，面復端正。惡相麁皮，自然化滅。佛悉現身，令其盡見。更增歡喜，身體端正，猶如天女。佛便為說種種法要，得須陀洹果。時佛去後，五人入見，端正少雙。觀看已竟，還閉門戶，繫鉤本處。其人還家，見婦端正，欣然問言：汝是何人？婦答夫言：我是汝婦。夫即語言：汝前極醜，何緣端正乃爾？婦便白夫，具說上事。婦復向夫：我欲見王，汝當為我通白消息。夫往白王：女郎今者欲來相見。王答女夫：莫道此事。急當牢閉，慎勿令出。女夫白王：女郎今者蒙佛威神，便得端正，天女無異。王聞是已，即遣往迎。見女端正，歡喜無量。將詣佛所而白佛言：不審此女宿種何福，乃生豪貴而復醜陋？佛告王言：乃往過去，波羅柰國有一長者，日常供養一辟支佛，身體醜陋。時長者家有一小女，見辟支佛，惡心罵言：面貌醜陋，身皮麁惡，何期可憎！時辟支佛欲入涅槃，便現神力作十八變。其女見已，即時自責，求哀懺悔。緣於過去罵辟支故，生常醜陋。由還懺悔，今得端正。以供養故，所生之處，豪尊富貴，快樂無極。
又興起行經云：釋迦過去以惡語道：迦葉禿頭沙門，何有佛道，故今六年受日食一麻、一米、大豆、小豆苦行。
又四分律云：佛告諸比丘：往古世時，得剎尸羅國婆羅門有牛，晝夜養飤，刮刷摩抆。時得剎尸羅國復有長者牛，於城市街巷，遍自唱言：誰有力牛與我力牛共駕百車，貝為金千兩。時婆羅門牛聞唱聲，自念：此婆羅門晝夜餵飤我，刮刷摩抆我，今宜當盡力自竭，取彼千兩金，報此人恩。時彼牛即語婆羅門：汝今當知，得剎尸羅國中有長者作是唱言：誰有牛與我牛共駕百車，貝為金千兩。主今可往，至彼長者家語言：我有牛，可與汝牛共駕百車，貝為金千兩。時婆羅門即往至長者家語言：我有牛，可與汝牛共駕百車，貝為金千兩。長者報言：今正是時。婆羅門即牽己牛與長者牛，共駕百車，貝為金千兩。時多人觀看。婆羅門於眾人前作毀呰語：禿角可牽。時牛聞毀呰語，即慚愧不肯出力，與對諍競。於是長者牛勝，婆羅門牛不如，輸金千兩。時婆羅門語彼牛言：我晝夜餧飼摩抆刮刷，望汝當與我盡力勝彼牛。云何今日反更使我輸金千兩耶？牛語婆羅門言：汝於眾人前毀呰我言：禿角可牽。使我慚愧於眾人，是故不能復出力，與彼競駕。若能改往言，更不名字形相我者，便可往語彼長者言：能更與我牛共駕百車者，更倍出二千兩金。婆羅門語牛言：勿復今我更輸二千兩金。牛報婆羅門言：汝勿復在眾人前毀呰我言：禿角可牽。於眾人前當讚歎我：好牽，端嚴好角。時婆羅門至彼長者家語言：能更與我牛共駕百車者，貝為二千兩金。長者報言：今正是時。時婆羅門牛與長者牛共駕百車，貝為二千兩金。多人共看。時婆羅門於眾人前讚歎言：好牽，端嚴好角。牛聞此語，即便勇力與彼競駕。婆羅門牛得勝，長者牛不如。婆羅門得二千兩金。爾時佛語諸比丘：凡人欲有所說，當說善語，不應說惡語。善語者善，惡語者自生熱惱。是故諸比丘，畜生得人毀呰，猶自慚愧，不堪進力；況復於人，得他毀辱，能不有慚愧。故成實論云：若人惡口種種罵詈，隨語受報。
又修行道地經偈云：
口癡而心剛，不柔無惡言，
常懷惡兩舌，不念人善利，
所言不了了，藏惡在於心，
如灰覆炭火，設躡燒人足。
其語常柔和，順從言可人，
言行而相副，心身不傷人，
譬如好華樹，成實亦甘美。
佛尊解說是，心口之謀相。
又百緣經云：爾時世尊初始成佛，便欲教化諸龍王故，即便往至須彌山下，現比丘形，端坐思惟。時有金翅鳥王入大海中，捉一小龍，還須彌頂，規欲食噉。時彼小龍，命故未斷，遙見比丘，端坐思惟，至心求哀。尋即命終，生舍衛國婆羅門家，名曰負梨。端正姝妙，世所希有。因為立字，名須菩提。年漸長大，智慧聰明，無有及者。唯甚惡性，凡所眼見人及畜生，則便瞋罵，未曾休廢。父母親屬皆共厭患，無喜見者。遂便捨家入山林中。乃見鳥獸及以草木，風吹動搖，亦生瞋恚，終無喜心。時有山神語須菩提言：汝今何故捨家來此山林之中？既不修善，則無利益，唐自疲苦。今有世尊在祇桓中，有大福德，能教眾生修善斷惡。今若至彼，必能除汝瞋恚惡毒。時須菩提聞山神語，即生歡喜，尋問之曰：今者世尊為在何處？答曰：汝但眠眼，我自將汝至世尊所。時須菩提用山神語，眠目須臾，不覺自然在祇桓中。見佛世尊三十二相，八十種好，光明普曜，如百千日。心懷歡喜，前禮佛足，却坐一面。佛即為說瞋恚過惡：愚癡煩惱，燒滅善根，增長眾惡。後受果報，墮在地獄，備受苦痛，不可稱計。設復得脫，或作龍蛇、羅剎、鬼神，心常含毒，更相殘害。時須菩提聞世尊說是語已，心驚毛竪，尋自悔責。即於佛前懺悔罪咎，豁然獲得須陀洹果。心懷喜悅，既入道次，佛即聽許：善來比丘。鬚髮自落，法服著身，便成沙門。精勤修習，得阿羅漢果。諸天世人所見敬仰。時諸比丘見是事已，請說本緣。佛告比丘：此賢劫中有佛出世，號曰迦葉。於彼法中，有一比丘，常行勸化。一萬歲中，將諸比丘處處供養。於後時間，僧有少緣，竟不隨從。便出惡罵：汝等佷戾，似如毒龍。作是語已，尋即出去。以是業緣，五百世中受毒龍身，心常含毒，觸嬈眾生。今雖得人，宿習不除，故復生瞋。佛告比丘：欲知爾時勸化比丘惡口罵者，今須菩提是。由於爾時供養僧故，今得值我，出家得道。比丘聞已，歡喜奉行。
又百緣經云：佛在世時，王舍城中有一長者，財寶無量，不可稱計。其婦足滿十月，便欲產子，然不肯出。尋重有身，足滿十月，復產一子，先懷者住在右脇。如是次等懷妊九子，各滿十月而產。唯先一子故在胎中，不肯出外。其母極患，設諸湯藥以自療治，病無降損。囑及家中：我腹中子，故活不死。今若設終，必開我腹，取子養育。其母於時不免所患，即便命終。時諸眷屬載其尸骸詣於塚間，請大醫耆婆破腹看之。得一小兒，形狀故小，頭鬚皓白，俯僂而行。四向顧視，語諸親言：汝等當知，我由先身惡口罵辱眾僧，故處此熟藏中，經六十年，受是苦惱，難可叵當。諸親聞已，號啼悲哭，不能答之。爾時世尊遙知此兒善根已熟，將諸大眾往到尸所。告小兒言：汝是長老比丘不？答言：實是。第二、第三亦如是問，故言道是。時諸大眾見此小兒與佛答對，各懷疑惑，前白佛言：今此老兒宿造何業，在腹髮白，俯僂而行，復與如來共相答問？爾時世尊告諸大眾：此賢劫中，有佛出世，號曰迦葉。有諸比丘夏坐安居。眾僧和合，差一比丘，年在老耄，為僧維那，共立制限：於此夏坐要得道者，聽共自恣。若未得者，不聽自恣。今此維那獨不得道，僧皆不聽布薩自恣。心懷懊惱而作是言：我獨為爾營理僧事，令汝等輩安隱行道。今復還返，更不聽自恣布薩羯磨。即便瞋恚罵辱眾僧。尋即牽捉閉著室中，作是唱言：使汝等輩常處暗冥，不見光明，如我今者處此暗室。作是語已，自戮命終，墮地獄中，受大苦惱。今始得脫，故在胎中受是苦惱。眾僧聞已，各護三業，厭離生死，得四沙門果者，有發辟支佛心者，有發無上菩提心者。時諸親屬還將老兒詣家養育，年漸長大，放令出家，得阿羅漢果。佛告比丘：緣於往昔供養眾僧，及作維那營理僧事故，今得值我，出家得道。比丘聞已，歡喜奉行。
正報頌曰：
惡口如毒箭，著物則破傷。
地獄開門待，投之以鑊湯；
割舌令自噉，楚毒難思量。
若與身無益，慎口也何妨。
習報頌曰：
惡口多觸忤，地獄被燒然。
人中有餘報，還聞刀釰言。
設令有談論，諍訟被他怨。
往報甘心受，改惡善自鮮。
唐雍州醴泉縣東陽鄉人楊師操，至貞觀初，任司竹監。後因公事遷任藍田縣尉。貞觀二十一年為身老還家，躬耕為業。然操立性毒惡暴口。但一生已來，喜見人過。每鄉人有事，即錄告官。縣司以操曾在朝流，亦與顏色。然操長惡不悛，數忓擾官司，覓鄉人事過，無問大小，常生恐嚇。於自村社之內，無事橫生整理，大小譏訶，是非浪作。但有牛羊蹤暴，士女相爭，即將向縣。縣令裴瞿曇用為煩碎，初二三迴與理，後見事繁不與理。操後經州，或上表聞徹。惡心日盛，人皆不喜見。操自知性惡，亦向人說云：吾性多急暴口。從武德已來，四度受戒，持行禮拜，日誦經論，化人為善。然有大小侵已，操不能忍。後至永徽元年四月七日夜，忽有一人從東來，騎白馬，著青衣，直到操門。操見遂共溫涼訖。人云：東陽大監故遣我追儞。為儞自生已來，毒心纏縛，不能忍捨。逢人即說勸善，己身持戒不全，慳貪不施。自噵我有善心供養三寶，然未曾布施片財。雖口云慚愧，心中即生別計，惑亂凡俗。為此喚汝。須臾不見來人。操身在門，忽然倒地，口不能言，唯心上少暖。家人輿將入舍臥，經宿不蘇。然操已到東陽都錄處。于時府君大衙未散，操遂私行曹司，皆有机案床席，甚大精好。亦有囚人，或著枷鎖，露頭散腰，或坐立行住。如是罪人，不可算數，操向東行，過到一處。處孔極小，唯見火星流出，臭煙熢火勃，不中人立。復有兩人，手把鐵棒，修理門首。操因問把棒人：此是何曹司？答云：是猛火地獄，擬著持戒不全人，或修善中休人，知而故犯，死入此處。聞道有一楊師操，一生喜論人，每告官司，噵他長短。逢人詐言慚愧，有片侵夌欠，實不能忍。今欲遣入此處，故修理之。其人今日是四月八日，家人為操身死，布施齋供，曹司平章，還欲放歸，未得進止。我在此間待師操。操便叩頭禮謝，自云：楊師操者，弟子身是。願作方便，若為得脫？此人答云：儞但至心禮十方佛，殷心懺悔，改却毒心，即隨往生，不來此處。雖懷惡意，一期能悔，如菩薩行，不惜身命，得生淨土。師操得此語已，即便依教發露，殷勤懺悔。遂放還家，經三日得活。操得蘇已，具述此事。操於後時便向惠靖禪師處改過懺悔。身今見在，年至七十有五。每一食長齋，六時禮懺。操田臨官道，因行看麥，見牛三頭暴食麥苗。操就牛慚愧，不復驅出。歸家後日行麥不死，但有牛跡。涇陽西界有陳王佛堂，多人聚集。操向眾人具述其事，道俗驚怪，禮懺彌殷。其夜作夢，見有人來，語操云：我是使人，故來誡儞。儞既止惡，更不追儞。但儞勤誠修善，不須憂之。有僧見操，傳向臨說。
夫生老病死，無自出之期；菩提涅槃，有修入之路。諸佛所以得道，由行四攝，故凡聖歸依；菩薩所以成聖，由行六度，故黑白欽敬。今見流俗之徒，乃專搆屏辭，惡傳彼此，令他眷屬分離，朋友乖散。樂種不和之業，感得生離之苦。縱使善心教離惡人，亦是破壞，有益無罪。故成論云：若善心教化，雖為別離，亦不得罪。若以惡心令他鬪亂，則是兩舌，得罪最深，謂墮地獄、畜生、餓鬼。若生人中，被他誹謗，唯得弊惡破壞眷屬。當知上說妄語過中，為乖彼此而妄語者，據此義邊，即是兩舌。若說此罪，三世招苦。如上已說，不須重述。
如四分律云：佛告諸比丘：汝等當聽。古昔有兩惡獸為伴：一名善牙師子，二名善膊虎。晝夜伺捕眾鹿。時有一野干，逐彼二獸後，食其殘肉，以自全命。時彼野干竊自生念：我今不能久與相逐。當以何方便鬪亂彼二獸，令不復相隨？時野干即往善牙師子所，如是語善牙：善膊虎有如是語言：我生處勝，種姓勝；形色勝汝，力勢勝汝。何以故？我日日得好美食，善牙師子逐我後，食我殘肉，以自全命。即說偈言：
形色及所生，大力而復勝，
善牙不能善。善膊如是說。
善牙問野干言：汝以何事得知？答言：汝等二獸共集一處，相見自知。爾時野干竊語善牙已，便往語善膊虎言：汝知不？善牙有如是語：而我今日種姓生處悉皆勝汝，力勢亦勝。何以故？我常食好肉，善膊虎食我殘肉而自活命。爾時即說偈言：
形色及所生，大力而復勝，
善膊不能善。善牙如是說。
 善膊問言：汝以何事得知？答言：汝等二獸共集一處，相見自知。後二獸共集一處，瞋眼相視。善牙師子便作是念：我不應不問便先下手打彼。爾時善牙師子向善膊虎而說偈言：
形色及所生，大力而復勝，
善牙不如我。善膊說是邪？
彼自念言：必是野干鬪亂我等。善膊虎說偈答善牙師子言：
善膊不說是：形色及所生，
大力而復勝，善牙不能善。
若受無利言，信他彼此語，
親厚自破壞，便成於怨家。
若以知真實，當滅除瞋惱。
今可至誠說，令身得利益。
今當善降伏，除滅惡知識，
可殺此野干，鬪亂我等者。
即打野干殺。爾時佛告諸比丘：此二獸為彼所破，共集一處，相見不悅；況復於人，為人所破，心能不惱？
又正法念經：閻羅王責疏罪人，說偈云：
太喜多言語，增貪令他畏，
口過自誇誕，兩舌第一處。
又華手經：佛說偈言：
惡口而兩舌，好出他人過，
如是不善人，無惡而不造。
又智度論云：實語者，不假布施、持戒、學問多聞，但修實語，得無量福。
又報恩經：佛說偈言：
佛告阿難：人生世間，禍從口出；
當護於口，甚於猛火。猛火熾然，
燒世間財；惡口熾然，燒七聖財。
一切眾生，禍從口出；毀身之斧，
滅身之禍。
正報頌曰：
兩舌鬪亂人，地獄被分裂；
獄卒擘其口，焰刀割其舌。
苦痛既如此，加之以飢渴；
惡業不自由，還飲身中血。
習報頌曰：
讒毀害人深，固受三塗苦。
設使得人身，餘報仍依怙。
眷屬多弊惡，違逆恣瞋怒。
但令惡不亡，地獄無今古。
漢靈帝宋皇后無寵而居正位，後宮幸姬，眾共譖毀。初，中常侍王甫枉誅勃海王悝及妃。妃即后之姑也。甫恐后怨之，乃與太中大夫程何共搆后執左道祝詛。靈帝信之，遂收后璽綬。后自致暴室而以憂死，父及兄弟並被誅。諸常侍小黃門在省閤者，皆憐宋氏無罪。帝後夢見桓帝怒曰：宋皇后無罪而聽用邪嬖，使絕其命。勃海王悝既已自貶，又受誅斃。今宋后及悝自訴於天。上帝震怒，罪在難救。夢殊明察。帝既覺而懼，以事問羽林左監許氷：此為何祥？其可禳乎？氷對以宋后及勃海王悝無辜之狀，宜並改葬以安冤魂。返宋家之徒，復勃海之封，以消災咎。帝弗能用，尋亦崩焉。
唐咸陽有婦女姓梁，貞觀年中，死經七日而蘇。自云：被人收，將至一大院內。見有大廳，有一官人，據案執筆，翼侍甚盛。令人勘問云：此婦女合死以不？有人便齎一案，勘云：與合死者同姓名，所以追耳。官人勅左右即欲放還。梁白官人云：不知梁更別有何罪，請即受罪而歸。官人即令勘案云：梁生平唯有兩舌惡罵之罪，更無餘罪。即令一人拔舌，一人執斧斫之。日常數四。凡經七日，始送令歸。初似落深崖，少時如睡而覺。家人視其舌上猶大爛腫。從此已後，永斷酒肉。至今猶存。
夫忠言所以顯理，綺語所以乖真。由忠故有實，有實故德生，德生故所以成聖。由綺語故虛妄，虛妄故罪生，罪生故受苦。故知趣理求聖，要須實說。說若虛假，終為乖理。謂言不正，皆名綺語。但諸綺語，不益自他，唯增放逸，長諸不善，死落三塗。後生人時，所說正語，人亦不信。凡所言說，言不辯了，亦名綺語。故成實論云：語雖是實，非時而說，亦落綺語也。
 如智度論說偈言：
有墮餓鬼中，火焰從口出，
四向發大聲，是為口過報。
雖復多聞見，在大眾說法，
以不成信業，人皆不信受。
若欲廣名聞，為人所信受，
是故當至誠，不應作綺語。
又薩婆多論云：口中四過，互歷各作四句：一、或有兩舌非妄語非惡口。如有一人傳此人語向彼人說，當實說故，非妄語；軟語說故，非惡口；以分離心故，名兩舌。第二、或有兩舌是妄語非惡口。如有一人傳此人語向彼人說，以別離心故，是兩舌；以妄說故，是妄語；以軟語說故，非惡口。第三、或有兩舌是惡口非妄語。如有一人傳此人語向彼人說，以別離心故，是兩舌；以麁語說故，是惡口；當實說故，非妄語。第四、或有兩舌是妄語是惡口。如有一人傳此人語向彼人說，以別離心故，是兩舌；以妄說故，是妄語；以惡聲說故，是惡口。自外妄語惡口各作四句，亦如是。
綺語一種，各不相離，故不別說。故成實論云：餘口三業，或合或離。綺語一種，必不相離。
正報頌曰：
綺語無義理，令人心惑亂。
為喪他善根，烊銅擘口灌；
焰鐵燒其舌，腹藏皆焦爛。
此痛不可忍，悲號常噭喚。
習報頌曰：
浮言翳真理，為此沈惡趣。
去彼暫歸人，出言無曉喻；
生無信仰心，常被他笑具。
為人覺羞恥，何不出典句。
 漢明帝時，有檀國蠻夷善閑幻術，能徙易牛馬頭。上與群臣共觀之，以為笑樂。及三國時，吳有徐光者，不知何許人也，常行幻化之術。於市廛內，從人乞苽，其主弗與。便從索子，掘地而種。顧眄之間，苽生，俄而蔓延生華，俄而成實。百姓咸矚目焉。子成，乃取而食之，因以賜觀者。向之鬻苽者，反視所齎，皆耗矣。橘柚棗栗之屬，亦如其幻化，皆此類也。
晉永嘉年中，有天竺國人來度江南，言語譯道而後通。其人有數術，能截舌續斷，吐火變化。所在士女，聚共觀試。其將截舌，先吐以示賓客，然後刀截，流血覆地。乃取置器中，傳以示人，視之舌頭。觀其口內，唯半舌在。既而還取含之，有頃吐已示人，舌還如故。其續斷絹布與人各執一頭，對剪斷已，而取兩段，合持祝之，則復還連，與舊無異。時人多疑以為幻作，陰而試之，猶是己絹。其吐火者，先有藥在器中，取一片與黍糠含之，再三吹吁而張口火出。因就熱處，取以爨之，則便火熾也。又書紙及繩縷之屬投火中，眾詳共視，見其燒然，消磨了盡。乃撥灰中，舉而出之，故是向物。如此幻術，作者非一。時天下方亂，云：建安霍山可以避世。乃入東冶，不知所在也。
大唐貞觀二十年，西國有五婆羅門來到京師。善能音樂、祝術、雜戲、截舌抽腸、走繩、續斷。又至顯慶已來，王玄策等數有使人向五印度。西國天王為漢使設樂，或有騰空走索，履屐繩行，男女相避，歌戲如常。或有女人手弄三仗，刀矟槍等，擲空手接，繩走不落。或有截舌自縛，解伏依舊，不勞人功。如是幻戲，種種難述。
唐雍州西盩屋縣西北，有元從人坊。元從人程普樂少好音聲。至永徽六年五月七日，因有微患，暴死五日，心暖不臭。家人不敢埋。至第六日平旦得蘇，還如平生。說云：初死時有二青衣至床前，通王喚君。普樂問：何王？答曰：閻羅王喚。為何事？答曰：須有勘問。催急即行，不須臾語。一人手撮普樂，逐出坊南門，漸向南山下。至一荒草處，有少鹹鹵，不生草。有一大孔如大甕口，語樂云：入！樂懼不肯入。一人推入，不覺有損，直入見王大殿，捉仗人極眾。王共諸臣及宮妃后，在大殿上相隔幔坐。殿前大有諸音聲伎兒雜戲，引樂使人啟王云：所追人來。王問：是誰？程普樂，汝解俳說不？答曰：不解。王迴顧問一伎兒姓張名舍兒：此人不解俳說，何故追喚？舍兒生平共普樂初善，後因相瞋俠怨。舍兒遂俠怨漫引此人。舍兒不敢誑王，還依實說。王怒，令戲殿前。音聲一時俱動，還見打鼓作舞緣竿。緣竿人初緣至頭，下時以竿內口直下，竿從後分出。至地還上。六根俱破，九孔流血。緣竿上下，並皆如是。復見黃唐已來伎兒，如齊嬰子突出郎獨猪桃棒等數十人，令作俳說。時口中吐火抽舌，繞場周匝。百千鐵鳥諸惡毒蟲從空飛下，一時向舌上啄唼，受其極苦。噭聲動地，不喜人聞。餘之雜戲之人，諸小鐵蟲，見其一時拍手唱噭之聲，如煙如火，同時被燒。燒死還活，更相受苦，無暫停廢。音聲不捨，受苦不廢。王雖下杖，然遣獄卒手把鐵棒、利戟、鐵弓箭圍繞守，遣令作音樂，受苦不歇。普樂至獄五日，見此戲兒受苦如是。至第六日旦，王喚普樂語云：汝未合死，更檢案看。却後三年汝命算盡，當來受苦。如是此人，為生平妄語、惡口、綺語，調弄僧尼，輕戲佛法。假託三寶，誑取他物，專將養活婦兒。好殺猪羊，食噉酒肉。或因向伽藍食用僧物，污穢不淨。如是等罪，不持齋戒，故受斯殃。汝雖無如此重罪，非無餘過，亦合受之。且放汝去，死時取汝。還令舊二人送到家內，見一床許棘林，枝葉稠密床。二人令入此林，此人初不肯入，二人急推，合眼而入。即覺身已在床蘇活。此普樂因見此徵，即向京來歷寺受戒，堅持不犯。菜食長齋，禮敬無虧。
夫群生惑病，著我為端；凡品邪迷，慳貪為本。所以善輕毫髮，惡重丘山；福少春氷，貧多秋雨。六情之網，未易能超；三毒之津，無由可度。身重常沒，譬等河裏之魚；鼓翅欲飛，難同天上之鳥。致使貧貧相次，競加侵逼；苦苦連綿，爭來損害。似飛蛾拂焰，自取燒然；如蠶作繭，非他纏縛。良由慳惜貪障，受罪飢寒；施是富因，常招豐樂也。
如分別業報經偈言：
常樂修智慧，而不行布施；
所生常聰哲，貧窶無財產。
唯樂行布施，而不修智慧；
所生得大財，愚暗無知見。
施慧二俱修，所生具財智；
二俱不修者，長夜處貧賤。
故攝論云：慳惜是多財障，嫉妬是尊貴障。
又眾生起貪，無過色財。第一、愛色多過，如前已述。不同意者，今更略論。如涅槃經說：譬如有人，以羅剎女而為婦妾。是羅剎女，隨所生子，生已便噉。子既盡已，後噉其夫。愛羅剎女亦復如是。隨諸眾生生善根子，隨生隨食。善子既盡，復噉眾生，令墮地獄、畜生、餓鬼。又如有人性愛好華，不見華莖，毒蛇過患，即便前捉。捉已蛇螫，螫已命終。一切凡夫亦復如是。貪五欲華，不見是愛毒蛇過患，而便受取。即為愛毒之所螫。命終之後，墮三惡道。第二、於財生貪者，貪財致禍，大苦所惱。乖背道俗，失於親疏。故智度論云：財物是種種煩惱罪業因緣。若持戒、禪定、智慧種種善法，是涅槃因緣。以是故，財物尚應自棄，何況好福田中而不布施。譬如有兄弟二人，各擔十斤金行道中，更無餘伴。兄作是念：我何以不殺弟取金，此曠路中人無知者。弟復生念，欲殺兄取金。兄弟各有惡心，語言視瞻皆異。兄弟即自寤，還生悔心：我等非人，與禽獸何異！同產兄弟而為少金故，而生惡心。兄弟共至泉水邊，兄以金投著水中。弟言：善哉！善哉！弟復棄金水中。兄言：善哉！善哉！兄弟更互相問：何以故言善哉？各相答言：我以此金故，生不善心，欲相危害。今得棄之，故言善哉。二辭各爾。以是因緣，常應自捨。
 又大莊嚴論云：我曾昔聞：舍衛國中佛與阿難曠野中行，於一田畔，見有伏藏。佛告阿難：是大毒蛇。阿難白佛：是惡毒蛇。爾時田中有一耕人，聞佛、阿難說有毒蛇，作是念言：我當視之，沙門以何為惡毒蛇？即往其所，見真金聚，而作是言：沙門所言是毒蛇者，乃是好金。即取此金還置家中。其人先貧，衣食不供。以得金故，轉得富饒，衣食自恣。王家禁司，怪其卒富而糾舉之，繫在獄中。先所得金既已用盡，猶不得免。將加刑戮。其人唱言：毒蛇，阿難。惡毒蛇，世尊。傍人聞之，以狀白王。王喚彼人而問之曰：何故唱言毒蛇，阿難；惡毒蛇，世尊？其人白王：我於往日，在田耕種，聞佛、阿難說言：毒蛇，惡毒蛇。我於今者方乃寤解。王聞此說，遂放去之。
又增一阿含經云：昔佛在世時，舍衛城中有一長者，名曰婆提。居家巨富，財產無量，金銀不可稱計。其家雖富，慳悋守護，不著不噉。服飾飲食，極為麁鄙，亦不施與妻子眷屬、奴婢僕從、朋友知識及諸沙門婆羅門等。復起邪見，斷於善根。然無子息，命終之後，所有財寶，盡沒入官。波斯匿王自往收斂。收攝已訖，還詣佛所而白佛言：婆提長者今日命終之後，為生何處？佛告王曰：婆提長者故福已盡，新業不造。由起邪見，斷於善根，命終生在啼哭地獄。波斯匿王聞佛所說，洟泣流淚而白佛言：婆提長者昔作何業，生在富家；復作何惡，然不得食此極富之樂？佛告王曰：過去久遠，有迦葉佛入涅槃後，時此長者生舍衛國，作田家子。有辟支佛來詣其家而從乞食，時此長者便持食施。辟支得食，飛空而去。長者見已，作是誓願：持此善根，使我世世所生之處不墮三塗，常多財寶。布施已後，復生悔心：我向者食應與奴婢，不應與此禿頭沙門。佛告王曰：婆提長者由於過去施辟支佛食，發願功德，所生之處常多財寶，無所乏少。緣其施後生變悔心，在所生處雖處富貴，不得食此極富之樂。慳惜守護，不自衣食，復不施與妻子眷屬，亦不布施朋友知識及諸沙門婆羅門等。是故智者聞此因緣，若有財物應當布施，勿生慳悋。施時至心，自手奉與；施已歡喜，莫生悔心。能如此施，得大果報，無量無邊。
又出曜經云：昔佛在世時，舍衛國中有一長者，名曰難陀。巨富多財，金銀珍寶，象馬車乘，奴婢僕使，服飾田業，不可限量。一國之富，無有過者。雖處豪富而無信心，慳貪嫉妬。門閤七重，勅守門人：有人來乞，一不得入。中庭空上，安鐵疏籠，恐有飛鳥食噉穀米。四壁牆下，以白膠泥，恐鼠穿穴，傷損財物。唯有一子，名栴檀香。臨終勅子：吾患必死。若吾死後，所有財寶，勿費損耗，莫與沙門及婆羅門。若有乞兒，莫施一錢。此諸財物足供七世。勅已命終，還生舍衛旃陀羅家盲母腹中。後生出胎，生盲無目。盲母念言：若生男者，吾今目冥，須見扶侍。聞兒生盲，倍增愁憂，悲泣說偈言：
子盲吾亦盲，二俱無兩目。
遇此衰耗物，益我愁憂苦。
是時盲母養兒已大，年八九歲，堪能行來。與杖一枚，食器一具，而告子曰：汝自乞活，不須住此。吾亦無目，復當乞求，以濟餘命。此盲小兒家家乞求，遂後漸至栴檀香家，在門外立，唱盲兒乞。時守門人瞋恚，捉手擲著深坑，傷折左臂，復打頭破。所乞得食，盡棄在地。有人臨見，甚憐愍傷，往語盲母。盲母聞已，匍匐拄杖，到盲兒所，抱著膝上，而語兒言：汝有何愆，遭此苦厄？子報母曰：我向者至栴檀香家門外而乞，便遇惡人打擲如是。佛時知已，告阿難言：禍災！禍災！難陀長者命終，與彼旃陀羅家盲婦作子，生無兩目。昔所居業，豪富無量，象馬七珍，不可稱計。而今復得親用不耶？然由慳貪，受此盲報。從此命終，入阿鼻獄。佛於過中，與比丘眾入國城，人民圍繞，往到栴檀香門盲小兒所。時栴檀香聞佛在外，出門禮拜，在一面立。佛知眾集，復見栴檀，廣為眾說慳貪嫉妬，受罪無量，如說惠施，受福無窮。欲使離有，趣無為道。爾時世尊欲與栴檀拔地獄苦，告小兒曰：汝是難陀長者非耶？小兒報曰：實是難陀。如是至三。大眾聞此，愕然而言：難陀長者乃受此形。時栴檀香聞見此事，悲泣墮淚，不能自止。禮佛求救，願拔罪根。即請佛僧，明日舍食。佛明日食竟，為說妙法。時栴檀香得須陀洹果。佛告阿難：若人積財，不自衣食，復不布施，愚中之愚。是故智者應當行施，求離生死；莫生慳悋，受無邊苦。
又盧志長者經云：昔佛在世時，舍衛城中有一長者，名曰盧至。其家巨富，財產無量，如毘沙門。由於往昔施勝福田，故獲斯報。然其施時不能至心，故今雖富，意長下劣。所著衣裳，垢弊不淨；食則糠菜，以充其飢。渴唯飲水，行乘朽車。勤營家業，猶如奴僕。常為世人之所蚩笑。後於一時，城中人民大作節會，莊嚴舍宅，懸繒幡蓋，香水灑地，散眾名華，種種嚴麗，伎樂歌舞，歡娛受樂，猶若諸天。盧至見已，便生念言：彼既歡會，我亦當爾。即疾歸家，自開庫藏，取得五錢。得已思念：若在家食，母妻眷屬，不可周遍。若至他舍，恐主所奪。於是即用兩錢買麨，兩錢酤酒，一錢買葱。從內家中，取鹽一把，衣衿裹之。齎出城外，趣一樹下。既至樹下，見多烏鳥，恐來搏撮，即詣塚間，復見諸狗。尋更逃避，至空靜處。酒中著鹽，和麨飲之。時復嚙葱，先不飲酒，即時大醉。醉已起舞，揚聲而歌。其歌辭曰：
我今節慶會，縱酒大歡樂，
逾過毘沙門，亦勝天帝釋。
時值帝釋與諸天眾欲至佛所，遇見盧至醉舞而歌，言勝帝釋。帝釋默念：此慳貪人屏處飲酒，罵辱於我，我當惱之。即變己身作盧至形，往到其家，聚集母妻奴婢眷屬，於母前坐，而白母言：我於前後，有大慳鬼，隨逐於我。使我慳惜，不著不噉，不與眷屬，皆由慳鬼。今日出行，值一道人，與我好祝，得除慳鬼。然此慳鬼與我相似。彼若來者，當好打棒。其必詐稱我是盧至。一切家人莫信其語，急當閉門。慳鬼儻來，待我所作，然後開門。即作好食，合家充飽。復開庫藏，出諸財寶衣服瓔珞，賜與母妻居家眷屬，及施餘人。訖已作樂，歌舞歡樂，不可具說。人聞盧至慳鬼得除，皆來觀看。盧至酒醒，歸家到門。聞歌舞聲，極大驚愕。打門噭喚，都無聞者。帝釋聞喚，語眾人言：打門喚者，或是慳鬼。人聞慳鬼，開門走避。盧至得入，居家眷屬悉皆不認，言是慳鬼。即便捉脚，倒拽打棒，驅令出門。到巷大哭，唱言：怪哉！我今身形為異於本，為不異本？何故家人見棄如是，言我是鬼，都不見認？我於今者如何所噵？盧至爾時如似顛狂。傍人親里咸來慰喻：汝是盧至，我是汝親，故來看汝，汝好強意，當作方計，用自分明。盧至聞已，意用小安。收淚而言：倩諸人等更看我面，我今實是盧至以不？人皆答言：汝於今者實是盧至。即語眾人言：汝等皆能為我作證不？眾人皆言：我為汝證，實是盧至。盧至答言：汝等若爾，聽說因緣：
誰有年少人，與我極相似，
共我所愛婦，同床接膝坐。
所親家眷屬，見打驅逐出，
所親皆愛彼，安止我家中。
我忍飢寒苦，積聚諸錢財，
彼今自在用，我無一毫分。
猶如毘沙門，自恣於衣食。
城中諸人等，各各生疑怪，
皆作如是言：此事當云何？
中有明智者，而作如是言：
此間婬狡人，形貌似盧至，
知其大慳貪，故來惱亂之。
我等共證拔，不宜使棄捨。
爾時諸人聞是語已，皆悉同心，咸言：盧至，汝今云何？欲何所為？盧至云：願為我證。我欲見王，并願貸我二張白疊毛，可使直於四銖金許，當用上王。諸人皆笑言：盧至今乃是大施主。挾二張疊毛，到於王門，語守門人：為我通王，我欲貢獻。門人驚笑，即入白王。王聞念言：盧至慳悋，將不死到，卒能如是。王即喚入。既到王前，以手挽疊毛，用奉於王。其腋急挾，挽不能得。便自迴身，盡力痛挽，方乃得出。既得出已，帝釋即化作兩束草。盧至見草，慚愧坐地，悲噎歔欷，不能得言。王見慈愍，而語之言：縱令是草，亦無所苦。欲有所說，隨汝意噵。盧至悲噎向王說言：我見此草，羞慚極盛。不能以身陷入於地。不知今者為有此身，為無此身？知何所告？王聞愍念，語傍人言：彼既哀塞不能言者，知其意者當代噵之。傍人答王：不知何人形貌相似，至其家中，詐稱盧至。家人皆信，散用財物，一切蕩盡。家人不識，打棒驅出，反如路人。是以懊惱，不能得言。王聞，遣使喚相似者，並立王前。王見二人相貌言笑，一切相似。王謂後者是其盧至，語前者言：汝今復欲何所論噵？盧至答言：我是盧至，彼非盧至。王問後者：盧至慳貪，汝好惠施，云何稱言是盧至耶？即答王言：我聞佛說，慳貪之者，墮餓鬼中，百千萬歲，受飢渴苦，畏悑因緣，故捨慳貪。王言：實爾。如似垢衣，灰浣即淨。煩惱垢心，聞法即除。王見是已，即別二人置於異處，各遣條牒，親屬頭數，種種財物，速書將來。二人持盡隱密之事，及以書迹，悉皆相似。王不能別。王喚母問。母語王言：此是我兒。彼非我子，是慳鬼也。王復問母：頗見身上瘡瘢黑子私密之事，可識以不？母答王言：兒左脇下有小瘡瘢，猶小豆許。王遣脫衣高舉臂看，見兩瘡瘢大小相似。王見大笑，怪未曾有。深自剋責：一切眾生愚暗所覆，不別真偽。如此之事，唯佛能了。即以二人置於象上，共至佛所，請決所疑。爾時世尊舉相好臂莊嚴之手，語帝釋言：汝作何事？帝釋即滅盧至身相，還復本形，種種光明，合掌向佛而說偈云：
常為慳所使，不肯自衣食。
以五錢酒麨，著鹽而飲之。
飲已即大醉，戲笑而歌舞，
輕罵我諸天。以是因緣故，
我故苦惱之。
佛語帝釋：一切眾生皆有過罪，宜應放捨。化身還復釋形而白佛言：此人慳貪，不自衣食。五錢酒麨，著鹽和飲，酒醉歌舞，輕罵諸天。故我惱之。佛語帝釋：一切眾生皆有罪過，宜應放捨。佛語盧至：汝還歸家，看汝財物。盧至白佛：所有財物，帝釋用盡，歸家何為？帝釋語言：我不損汝一毫財物。盧至語言：我不信釋，唯信佛語。以信佛故，即便得須陀洹果。時天龍八部及以四眾，凡聞是已，得四道果，有種三乘因緣。
又羅旬踰經云：佛在世時，有婆羅門子，薄福。相師占之無相。年至十二，父母逐出，遂行乞食。乃到祇桓。佛以大慈，以手摩頭。頭髮即墮，袈裟著身。佛為立名，名羅旬踰。時共五部僧，每出分衛，而羅旬踰所在之部，以空鉢還。佛勅比丘，分以施之。如是非一。目連念言：由是比丘僧不得食。佛知其意，便與舍利弗俱，使目連與羅旬踰俱，各分為一部。佛告目連：我所在處，汝不得往。目連即與羅旬踰俱行，適欲所至，便即見佛及舍利弗而在其門。如是經歷，過五百億國，遂不得食。目連私念：我於今日定不得食。羅旬甚大飢極，止恒水邊住。目連即到佛所。佛鉢中尚有餘食，即與目連。目連念言：我今飢甚，欲吞須彌，尚謂不飽。但此少飯，何足可食？佛告目連：但食此飯，勿憂不足。目連即食，飯既飽已，鉢中不減。舍利弗即念：羅旬今未得食，當大飢苦。白佛言：願乞餘飯與羅旬。佛即告言：我不惜飯，但羅旬宿行果報，不應得之。若謂不然，汝便可與。舍利弗便以飯與之。羅旬得，即欲受飯，鉢便入地百丈。舍利弗以道力手尋鉢即得，以還羅旬。適欲食之，便誤覆鉢倒去，飯食皆散水中。羅旬還坐，定意自思，念言：我每與諸比丘俱行，輒無所得，空鉢而還。佛以飯與我，輒復覆去。皆由罪報，應當所受。便自思惟，結解垢除，得羅漢道。即便食土而般涅槃。欲知羅旬者，過去維衛佛時，是身為凡人，常懷慳貪，不肯布施。時當欲飯，脫衣布地，恐飯粒落。有沙門過，從其分衛。羅旬見，謂之言：當何相與？便以手捧土與沙門。沙門即祝願言：是愚癡故耳。當使汝早得度脫。由來久遠，展轉生死，乃至於今，所在之處，輒不得食。於今得道，食土泥洹。與土沙門，舍利弗是。故知罪福，今皆受殃。又遺教三昧經云：此羅旬踰宿世為賢者子，作人嫉妬。見沙門來分衛，輒逆門戶言：大人不在。沙門復至餘家，復牽餘家門戶閉之，亦言：大人不在。故今分衛不能得。適欲見他布施飲食，歡喜行會，便復念言：我亦欲作沙門。故今窮困如是。
又增一阿含經云：是時有四大羅漢：目連、迦葉、阿那律、賓頭盧。集在一處而作是說：我等共觀此羅閱城中，誰有不供養佛法眾作功德者？爾時有長者名跋提，饒財多寶，不可稱計。慳貪不肯布施於佛法眾，無有毫氂之善。故福已盡，更不造新。彼長者有七重門，皆有守人，不得使乞者詣門。復以鐵籠絡覆中庭，恐有飛鳥來至庭中。長者有妹，名曰難陀，亦復慳貪，亦懷邪見，無施福心，亦無取證得道之者。亦有七重門，還同前法，無可得詣門者。爾時跋提長者清旦食餅，是時阿那律從長者舍地中踊出，舒鉢向長者。是時長者極懷愁憂，即授少許餅與阿那律。是時阿那律得餅已，還詣所在。是時長者便興瞋恚，語守門人言：我有教勅，無令人入，何故人來？守者報曰：門閤牢固，不知此道士為從何來？爾時長者默然不言。時長者已食餅竟，次食魚肉。尊者大迦葉詣長者家，從地踊出，舒鉢向長者。時長者甚懷愁憂，授少許魚肉與之。是時迦葉得肉，便於彼沒，還歸所在。是時長者倍復瞋恚，語守門者言：我先有教，不使人入，何故復使二沙門入家乞食？時守門人報曰：我等不見此沙門為從何來？長者報曰：此禿頭沙門善於幻術，誑惑世人，無有正行。爾時長者婦去長者不遠而坐聞之，語長者言：可自護口，勿作是語，謂言幻術。此諸沙門有大威神。所以來者，多所饒益。長者識此二比丘乎？長者報曰：我不識之。時婦報言：是斛飯王子名阿那律。當生之時，此地六變震動，繞舍一由旬內伏藏自出。時婦語長者：此豪族之子，修於梵行，得阿羅漢道，天眼第一。次第二比丘者，此羅閱城內大梵志，名迦毘羅，饒財多寶，不可稱計。言有九百九十九頭牛耕田。其息名曰比波羅耶檀那，身作金色。婦名婆陀，女中殊勝。設舉紫磨金在前，猶黑比白。時長者報言：我聞此二人名，然復不見。其婦報言：向前後來者即是其身。捨此玉女之寶，出家學道，今得阿羅漢，常行頭陀，無有出也。我觀此義，故作是言：善自護口，莫謗聖人，言作幻術。此釋迦弟子皆是神德。時尊者目連著衣持鉢，飛騰虛空。長者見空中坐而作是說：汝是天耶？乾沓和耶？汝是鬼耶？汝是羅剎噉人鬼耶？目連報言：我非是羅剎鬼等。是時長者便說此偈：
為天乾沓和，羅剎鬼神耶？
又言非是天，羅剎鬼神者。
不似乾沓和，方域所游行。
汝今名何等？我今欲得知。
爾時目連復以偈報曰：
非天乾沓和，非鬼羅剎種。
三世得解脫，今我是人身。
所可降伏魔，成於無上道。
師名釋迦文，我名大目連。
是時長者語目連言：比丘何所教勅？目連報言：我欲與汝說法，善思念之。時長者復作是念：此諸沙門長夜著於飲食，今欲論者正當論食。若從我索，我當言無。然我少聽此人所說。爾時目連知長者心中所念，便說此偈：
如來說二施，法施及財施。
念當說法施，專心一意聽。
是時長者聞當說法施，便懷歡喜，語目連言：願時演說，聞當知之。目連報長者言：如來說五事大施，即是不殺、不盜、不婬、不妄語、不飲酒，盡形壽而修行之。長者聞已，極懷歡喜。今所說者，乃不用寶物。如我今日不敢殺生，此可奉行。又我家中饒財多寶，終不偷盜，此亦我之所行。又我家中有上妙之女，終不邪婬，是我之所行。又我不好妄語之人，何況自當妄語。此亦是我之所行。如我今日意不念酒，何況自嘗。此亦是我之所行。是時長者語目連言：此五施者，我能奉行。我今可飯此目連。長者仰頭語目連言：可屈神下顧，就此而坐。是時目連尋聲下坐。長者躬自與目連食訖行水。長者念言：可持一端疊毛奉上目連。是時入藏內而選取不好者，便得好者。捨之更取，故爾還好。是時目連知長者心，便說此偈：
施與心鬪諍，此福賢所棄。
施時非鬪時，可時隨心施。
爾時長者知，便作是念：今目連知我心中所念。便持白疊毛奉上。目連即與祝願言：
觀察施第一，知有賢聖人，
施中最為上，良田生果實。
時目連祝願已，受此白疊毛，使長者受福無窮。在一面坐已，目連漸與說法：施、戒、生天之論，呵欲不淨，出要為樂。即於座上得法眼淨。以得見法，無有狐疑，而受五戒，自歸佛法聖眾。時目連以見得法眼淨，便說此偈：
如來所說經，根原悉備具，
眼淨無瑕穢，無疑無猶豫。
又增一阿含經云：爾時有老母，名曰難陀，躬自作餅。時尊者賓頭盧時到，著衣持鉢，入羅閱城乞食。漸漸至老母難陀舍，從地踊出，舒手持鉢，從老母難陀乞食。是時老母見賓頭盧，極懷瞋恚，作是惡言：比丘當知，設汝眼脫，我終不乞汝食。是時賓頭盧即入三昧，便雙眼脫出。是時老母倍復瞋恚：正使沙門空中倒懸，終不與汝食。是時尊者復在空中倒懸。老母復倍瞋恚：正使沙門舉身煙出，我終不與汝食。是時尊者復舉身出煙。老母復倍瞋恚而作是語：正使沙門舉身然者，我終不與汝食。是時賓頭盧使身盡然。老母見已，復作是語：正使沙門舉身出水，我終不與汝食。時賓頭盧便舉身盡皆出水。老母見已，復作是語：正使沙門在我前死，終不與汝食。是時賓頭盧即無出入息，在老母前死。老母見不出入息，即懷恐悑，衣毛皆竪，而作是語：此沙門多所知識，國王所敬。聞我家死，必遭官事，恐不免濟。若還活者，我當與食。是時賓頭盧即從三昧起。時老母復作是念：此餅極大，當更作小者與之。時老母取少許麵作餅，餅遂長大。老母見已，此餅極大，當更作小者。然餅遂大，當取先作者與之。然復諸餅皆共相連。老母語賓頭盧曰：比丘須食者，便自取之。何故相嬈乃爾？賓頭盧報曰：大姊，我不須食。但須母欲有所說。老母報曰：何所誡勅？賓頭盧報曰：今持此餅往世尊所，若有誡勅，我共奉行。老母報曰：此事甚快。是時老母躬負此餅，從賓頭盧復，往世尊所，頭面禮足，在一面立。白世尊曰：此母難陀是跋提長者姊。慳貪獨食，不肯施人。唯願世尊為說篤信之法，使得開解。爾時世尊告老母曰：汝今持餅施佛及餘比丘僧、比丘尼、優婆塞、優婆夷，并貧窮者。然故有餅，可持棄淨地及無蟲水中，即以此餅次第賦之。及著淨水中，即時焰起。老母見已，尋懷恐懼。世尊漸與說法：施、戒、生天之論，苦、集、盡、道。即於座上得法眼淨，承事三尊，受持五戒。使發歡喜，禮佛而去。
又十誦律云：佛在舍衛國時，有長老迦留陀夷得阿羅漢道，持鉢入城乞食。到一婆羅門舍，主人不在，婦閉門作煎餅。迦留陀夷比丘即入禪定起通，從外地沒，涌出中庭，乃以指彈。婦即迴顧，作是念言：此沙門從何處入？此必貪餅故來，我終不與。即語夷言：縱使眼脫，我亦不與。而以神力，即兩眼脫出。復念：縱出眼如盌，我亦不與。即變眼如盌。復念：縱若倒立我前，我亦不與。即於前倒立。復念：縱汝若死，我亦不與。即入滅受想定，心想皆滅，無所覺知。時婆羅門婦牽挽不動，即大驚悑，念是沙門常游波斯匿王宮，末利夫人之師。若聞在我家死者，我等大衰。即語比丘言：汝若活者，我求與一餅。迦留陀夷便出於定。婦即看餅，先煎好者，意惜不與。更刮盆邊得一小麵，煎之轉勝。以先者與，適舉一餅，餘皆相著。迦留語言：姊與我幾許？舉四餅欲持與之。迦留語言：我不須是餅，可與祇桓中僧。是婦先世已種善根，即自思惟：是比丘實不貪餅，但愍我故而來乞耳。即持餅筐，詣祇桓中施眾僧竟，在迦留前坐。迦留陀夷觀其因緣，為說妙法。即於座上得法眼淨，作優婆夷。返舍報夫，夫聞即詣迦留陀夷所。迦留陀夷為說妙法，得法眼淨，作優婆塞。常盡財力，供養闍梨。乃至身死，猶命子供養，令後不斷。
又百緣經云：佛在王舍城迦蘭陀竹林。爾時目連在一樹下，見一餓鬼，身如焦柱，腹如太山，咽如細鍼，髮如錐刀，纏刺其身。諸支節間皆悉火然。渴乏欲死，脣口乾焦，欲趣河泉，變為涸竭。假令天降甘雨，墮其身上，皆變為火。目連即問業緣。餓鬼答言：我渴乏不能答，汝自問佛。目連即詣佛所，具述前事，向佛廣說：宿造何業受是苦惱？爾時世尊告目連言：汝今諦聽，吾當為汝分別解說。此賢劫中波羅柰國有佛出世，號曰迦葉。有一沙門涉路而行，極患熱渴。時有女人，名曰惡見。井傍汲水，往從乞水。女報之曰：使汝渴死，我終不與，令我水減。不可持去。于時沙門既不得水，服道而去。時彼女人遂復慳貪，有來乞者終不施與。其後命終，墮餓鬼中。以是業緣，受如是苦。佛告目連：欲知彼時女人不施水者，今此餓鬼是。佛說是惡見緣時，諸比丘等捨慳貪業，得四沙門果者，或有發無上菩提心者。聞佛所說，歡喜奉行。
又付法藏經云：時有僧伽耶舍羅漢，有大智慧，言辭清辯。昔雖出家，未證道迹。游行大海邊，見一宮殿，七寶莊嚴，光明殊勝。僧伽耶舍見時以到，即往彼宮說偈乞食。云：
飢為第一病，行為第一苦，
如是知法者，可得涅槃道。
是時舍主即出奉迎，敷置茵褥，請入就坐。耶舍見其家內有二餓鬼，裸形黑瘦，飢虛羸乏，鎖其身首，各著一床。復有一鉢，滿中香飯，以瓶盛水，安置其側。爾時舍主即取此食奉施比丘，語言：大德慎勿以食與此餓鬼。爾時比丘見其飢困，即以少飯而施與之。鬼得食已，即吐膿血，遍流在地，污其宮殿。爾時比丘怪而問之：此鬼何緣受斯罪報？舍主答曰：斯鬼前世，一是吾息，一是兒婦。我昔布施，作諸功德，而彼夫妻常懷恚惜。我數數教誨，都不納受。因立誓曰：如此罪業，必獲惡報。若受罪時，我當看汝。由是因緣，得斯苦惱。小復前行，至一住處，堂閣嚴飾，種種奇妙。滿中眾僧經行禪思。日時以到，鳴椎集食。食將欲訖，爾時餚饍變成膿血，便以鉢器共相打擲，頭面破壞，血流污身。而作是言：何為惜食？今受此苦。耶舍前問其意。答言：長老，我等先世迦葉佛時同止一處。客比丘來，咸共瞋恚，藏惜飲食，而不共分。以此緣故，今受此苦。
正報頌曰：
貪欣詐道德，刻削為伎業。
巧誑懷萬端，求利心千匝。
受罪地獄中，習氣猶行劫。
交刀割肉盡，白骨連相接。
習報頌曰：
為茲貪欲故，惡道轉沈淪。
罪畢生人道，餘風尚襲身。
常抱犲狼志，誰人喜與憐。
終身不寤此，可笑頑愚人。
魏司馬宣王功業日隆，又誅魏大將軍曹爽，篡奪之迹稍彰。王陵時為楊州刺史，以魏帝制於強臣，不堪為主。楚王彪年長而有才，欲迎立。兗州刺史華以陵陰謀白宣王。宣王自將中軍討陵，掩然卒至。陵自知勢窮，乃單船出迎宣王。宣王送陵還京師。陵至頃城，過賈逵廟側。陵呼曰：賈梁道，吾固盡心於魏之社稷，唯爾有神知之。陵遂飲藥死。三族皆誅。其年宣王有疾，白日見陵來，并賈逵為祟。因呼字曰：彥雲緩我。宣王身亦有打處，少日遂薨。
魏支法存者，本是胡人，生長廣州。妙善醫術，遂成巨富。有八丈毾登毛，作百種形像，光彩曜日。又有沈香八尺版床，居常芬馥。王談為廣州刺史，大兒劭之屢求二物，法存不與。王談因存，亮繼殺，而藉沒家財焉。死後形見於府囚，輒打閣下鼓，似若稱冤魂。如此經尋月，王談得病，常見法存守之。少時遂亡。劭之至楊都又死。
齊陽翟太守張善，苛酷貪叨，惡聲流布。蘭臺遣御史魏暉俊就郡繩治。贓賄狼藉，罪當入死。善於獄中使人通啟，翻誣暉俊受納民賕，枉見推縛。文宣帝大怒，以為法司阿曲，必須窮正。令尚書左丞盧斐覆之。斐遂希旨，成暉俊罪狀，奏報於市斬之。暉俊遺囑令史曰：我之情理，是君所具。今日之事，可復如何！當辦紙百張，筆兩筦，墨一挺，以隨吾屍。若有靈祇，必望報雪。令史哀悼，貨賣衣裳為之殯殮，并備紙筆。後十五日張善得病，唯云叩頭魏尚書。尚書者，世俗呼臺使之通稱也。未旬而死。纔踰兩月，盧斐坐譏駿魏史，為魏收所奏，文帝敺殺之。
夫四蛇躁動，三毒奔馳；六賊相侵，百憂總萃。或宿重相嫌，伺求長短；素懷結忿，專加相害。了無仁義，頓失慈悲。殺法殺緣，教死讚死。或復潛行毒藥，密遣祝邪。遂使含毒府藏，鴆裂肝心。令其銜悲長夜，抱痛幽泉。宛轉何辭，煩怨誰訴。故經曰：長者宅中多生毒樹，羅剎海上屢乞浮囊。亦如乾薪萬束，豆火能焚；暗室百年，一燈便破。故知瞋心甚於猛火，行者應自防護。劫功德賊，無過斯害。若起一念恚火，便燒眾善功德。是以惡性之人，人畜皆畏，不簡善人，語則成毒。好壞他心，令他厭惡。人無愛者，眾所畏棄，如避狼虎。現被輕賤，死墮地獄。是故智者見此等過，以忍滅之，不畏眾苦也。
如正法念經云：若起瞋恚，自燒其身。其心毒，顏色變異。他人所棄，皆悉驚避。眾人不愛，輕毀鄙賤。身壞命終，墮於地獄。以瞋恚故，無惡不作。是故智者捨瞋如火。知瞋過故，能自利益。為欲自利，利益他人，應當行忍。譬如大火，焚燒屋宅，有勇建者，以水滅之。智慧之水能滅恚火，亦復如是。能忍之人，第一善心，能捨瞋恚。眾人所愛，眾人樂見，人所信受。顏色清淨，其心寂靜。心不動，善淨深心。離身口過，離心愁惱，離惡道畏，離於怨憎，離惡名稱，離於憂惱，離怨家畏，離於惡人惡口罵詈，離於悔畏，離惡聲畏，離無利畏，離於苦畏，離於慢畏。若人能離如是之畏，一切功德皆悉具足，名稱普聞，得現在未來二世之樂。眾人觀之，猶如父母。是忍辱人，眾人親近。是故瞋怒猶如毒蛇，如刀如火。以忍滅之，能令皆盡。能忍瞋恚，是名為忍。若有善人能修行善，應作是念：忍者如寶，應善護之。但諸眾生善惡現別：愚人凌罵，他過為勝；智人下默，以為第一。愚人因起小諍，遂成大怨。若己得勝，他怨轉深。若自理屈，反加憂苦。若能慎言，不說人短；縱他罵我，皆是往業，非為橫報。
又六度集經云：昔者菩薩身為象王，其心弘遠。照知有佛法僧，常三自歸。每以普慈拯濟眾生。誓願得佛，當度一切。從五百象。時有兩妻。象王於水中得一蓮華，厥色甚妙，以惠嫡妻。嫡妻得華欣懌曰：氷寒尤甚，何緣有斯華乎？小妻貪嫉，恚而誓曰：會以重毒鴆殺汝矣。結氣而殞，魂靈感化為四姓女，顏華絕人，智意流通，博識古今，仰觀天文，明時盛衰。王聞若茲，娉為夫人。至即陳治國之政，義合忠臣。王悅而敬之，每言輒從。夫人曰：吾夢覩六牙之象，心欲其牙以為珮几。王不致之，吾即死矣。王曰：無妖言，人聞見笑爾。夫人心生憂結。王請議臣四人，自云己夢曰：古今有斯象乎？一臣對曰：無有之也。一臣曰：王不夢也。一臣曰：嘗聞有之，所在彌遠。一臣曰：若能致之，帝釋今詳於茲矣。四臣即召四方射師問之。南方師曰：吾亡父常云有之，然遠難致。臣上聞云：斯人知之。王即現之。夫人曰：汝直南行三千里，入山行二日許，即至象所。道邊作坑，除汝鬚髮，著沙門服，於坑中射之。截取其牙，將二寸來。象師如命，行之象處，先射象，却著法衣服，持鉢於坑中止住。象王見沙門，即低頭言：和南道士，將以何事試吾軀命：答曰：欲得汝牙。象曰：吾痛難忍，疾取牙去，無亂吾心，令惡念生也。志念惡者，死入太山餓鬼畜生道中。夫懷忍行慈，惡來善往，菩薩之上行也。人即截牙。象曰：道士，汝當却行，無令群象尋足跡也。象適人去遠，甚痛難忍，躄地大呼，奄然而死，即生天上。群象四來，咸曰：何人殺吾王者？行索不得，還守王屍，悲痛哀號。師以牙還。王覩象牙，心即慟悑。夫人以牙著手中，適欲視之，雷電霹靂，椎之吐血，死入地獄。佛告諸沙門：爾時象王者，我身是也。大婦者，瞿夷是。獵師者，調達是。夫人者，妙首是。菩薩執志，度無極行，持戒如是。
又智度論：釋提問佛云：
何物殺安隱？何物殺無憂？
何物毒之根，吞滅一切善？
佛答云：
殺瞋則安隱，殺瞋則無憂。
瞋為毒之根，瞋滅一切善。
又雜寶藏經偈言：
得勝增長怨，負則益憂苦。
不諍勝負者，其樂最第一。
若行忍者，則有五德：一、無恨，二、無訶，三、眾人所愛，四、有好名聞，五、生善道。此之五德名平和事。
又長阿含經偈言：
愚罵而智默，則為住勝彼。
彼愚無知見，謂我懷恐悑。
我觀第一義，忍默為最上。
惡中之惡者，於瞋復生瞋。
能於瞋不瞋，為戰中最上。
夫人有二緣，為己亦為他。
眾人有諍訟，不報者為勝。
夫人有二緣，為己亦為他。
見無諍訟者，不謂為愚騃。
若人有大力，能忍無力者，
此力為第一，於忍中最上。
愚自謂有力，此力非為力。
如法忍力者，此力不可沮。
又修行道地經偈言：
其口言柔軟，而心懷毒害。
視人甚歡喜，相隨如可親，
口言而柔順，其心內含毒。
如樹華色鮮，其實苦若毒。
又赤嘴烏喻經云：昔有烏，名曰拘耆。。游在叢林樹，產諸子在於樹上。時有拘耆與一獼猴共為親厚。時叢樹間有一毒蛇，伺行不在，噉拘耆子，無復遺餘。拘耆失子，悲鳴啼呼，不知所在。熟自思惟，知蛇所噉。獼猴歸見，問之何為？答曰：蛇噉我子，了盡無餘。獼猴曰：我當報之。時毒蛇行，獼猴前嬈之。蛇怒，纏獼猴。獼猴捉得頭，拽至石上，磨破而死，棄擲而還。拘耆踊躍。畜生尚有相報，何況於人！
又雜譬喻經云：昔有一蛇，頭尾自諍。頭語尾曰：我應為大。尾語頭曰：我應為大。頭曰：我有耳能聽，有目能視，有口能食，行時在前，故可為大。汝無此術。尾曰：我令汝去，故得去耳。若我不去，以身繞木三匝，三日不已，不得求食，飢餓垂死。頭語尾曰：汝可放我，聽汝為大。尾聞其言，即時放之。復語尾曰：汝既為大，聽汝前行。尾在前行，未緣數步，墮大深坑而死。喻眾生無智，強為人我，終墮三塗。
又僧祇律云：過去世時，有一群雞，依榛林住。有狸侵食，雄雞。唯有雌在後。烏來覆之，共生一子。子作聲時，翁說偈言：
此兒非我有，野父聚落母。
共合生兒子，非烏復非雞。
若欲學翁聲，復是雞所生。
若欲學母鳴，其父復是烏。
學烏似雞鳴，學雞作烏聲。
烏雞若兼學，是二俱不成。
此喻道俗雖持禁戒，雜染不純。相中似善，口出惡言。欲喚是善，口復出惡。欲喚非善，相復出家。
又伐毒樹經云：昔舍衛國有官園，生一毒樹。人游樹下，皆悉頭痛欲裂，或患腰疼。伐已還生。樹中之妙，眾人見喜，不知諱者，皆來遭死。有智語之：當盡其根。適欲掘根，復恐定死。進更思惟：出家學道，亦復如是。佛說偈言：
伐樹不盡根，雖伐猶復生。
伐愛不盡本，數數復生苦。
 心寤剋責，即得初果。
又孛經說偈云：
惡從心生，反以自賊。
如鐵生垢，消毀其形。
樹繁華果，還折其枝。
蚖蛇含毒，反害其軀。
又善見說偈云：
若人起瞋心，譬如車奔逸；
車士能制之，不足以為難。
人能制瞋心，此事最為難。
又修行道地經偈云：
其有縱瞋恚，怨害向他人。
後生墮蚖蛇，或作殘賊獸。
譬如竹樹劈，芭蕉騾懷妊。
還害亦如是，故當發慈心。
 又百緣經云：佛在王舍城迦蘭陀竹林。時彼城中有一長者，名曰賢面，財寶無量，不可稱計。多諸諂曲，慳貪嫉妬，終無施心，乃至飛鳥驅不近舍。有諸沙門及婆羅門，貧窮乞丐，從其乞者，惡口罵之。其後命終，受毒蛇身，還守本財。有近之者，瞋目猛盛，怒眼視之，能令使死。頻婆娑羅王聞已，心懷驚怪：今此毒蛇，見人則害，唯佛能調。作是念已，即將群臣，往詣佛所，頂禮佛足，却坐一面，具白前事。唯願世尊，降伏此蛇，莫使害人。佛唱許可。於其後日，著衣持鉢，往詣蛇所。蛇見佛來，瞋恚熾盛，欲螫如來。佛以慈力，於五指端，放五色光明，照彼蛇身。即得清涼，熱毒消除，心懷喜悅。舉頭四顧：是何福人能放此光照我身體，使得清涼，快不可言？爾時世尊見蛇調伏，而告本緣。蛇聞佛語，深自剋責，蓋障雲除。自憶宿命，作長者時所作惡業，今得是報。方於佛前，深生信敬。佛告之言：汝於前身不順我語，受此蛇形。今宜調順，受我教勅。蛇答佛言：隨佛見授，不敢違勅。佛告蛇言：汝若調順，入我鉢中。佛語已竟，尋入鉢中。將詣林中。王及群臣聞佛世尊調化毒蛇，盛鉢中來，合國人民皆往共看。蛇見眾人，深生慚愧，厭此蛇身，即便命終，生忉利天。即自念言：我造何福得來生天？即自觀察，見在世間，受毒蛇身。由見佛故，生信敬心，厭惡蛇身，得來生此，受天快樂。今當還報佛世尊恩。齎持香華，光明照曜，來詣佛所，前禮佛足。供養訖已，却座一面，聽佛說法。心開意解，得須陀洹果。即於佛前說偈讚佛：
巍巍大聖尊，功德悉滿足。
能開諸盲冥，尋得於道果。
除去煩惱垢，超越生死海。
今蒙佛恩德，得閉三惡道。
 爾時天子讚歎佛已，繞佛三匝，還詣天宮。時頻婆娑羅王聞佛說慳貪緣，時會諸人有得四沙門果者，有發無上菩提心者，歡喜奉行。
又百緣經云：佛在驕薩羅國將諸比丘欲詣勒那樹下。至一澤中，有五百水牛，甚大凶惡。復有五百放牛之人，遙見佛來，將諸比丘從此道中行。高聲噭喚：唯願世尊莫此道行。此牛群中有大惡牛，極突傷人，難可得過。爾時佛告放牛羊人言：汝等今者莫大憂悑。彼水牛者設來觝我，吾自知時。語言之頃，惡牛卒來，翹尾低角，刨地喚吼，跳躑直前。爾時如來於五指端化五師子，在佛左右，四面周匝，有大火坑。時彼惡牛甚大惶悑，四向馳走，無有去處。唯佛足前，有少許地，宴然清涼。馳奔趣向，心意泰然，無復悑畏。長跪伏首，舐世尊足。復便仰頭，視佛如來，喜不自勝。爾時世尊知彼惡牛心以調伏，即便為牛而說偈言：
盛心興惡意，欲來傷害我。
歸誠望得勝，返來舐我足。
時彼水牛聞佛世尊說此偈已，深生慚愧，欻然寤解，蓋障雲除。知在先身在人道中所作惡業，倍生慚愧。不食水草，即便命終，生忉利天。忽然長大，如八歲兒。便自念言：我修何福生此天上？尋自觀察，知在世間受水牛身。蒙佛化度，得來生天。我今當還報佛之恩。作是念已，齎持香華，來詣佛所，光明赫奕，照佛世尊。前禮佛足，却坐一面。佛即為其說四諦法。心開意解，得須陀洹果，繞佛三匝，還乎天宮。時諸五百放牛人於其晨朝來詣佛所，佛為說法，心開意解，各獲道迹，求索出家。佛即告言：善來比丘。鬚髮自落，法服著身，便成沙門。精勤修習，得阿羅漢果。時諸比丘見是事已，而白佛言：今此水牛及五百放牛人，宿造何業生水牛中？復修何福值佛世尊？佛告諸比丘：汝等欲知宿業所造諸惡業緣，今當為汝等說。偈云：
宿造善惡業，五劫而不朽。
善業因緣故，今獲如是報。
於賢劫中，波羅柰國有佛出世，號曰迦葉。於彼法中，有一三藏比丘，將五百弟子游行他國。在大眾中而共論議。有難問者，不能通達。便生瞋恚，反更惡罵：汝等今者無所曉知，強難問我，狀似水牛觝突人來。時諸弟子咸皆然可，各自散去。以是惡口業因緣故，五百世中生水牛中及放牛人，共相隨逐，乃至今者故未得脫。佛告諸比丘：欲知彼三藏比丘者，今此群中惡水牛是。彼時弟子者，今五百放牛人是。佛說是水牛因緣時，各各自護身口意業，厭惡生死，得四沙門果，有發無上菩提心者。聞佛所說，歡喜奉行。
正報頌曰：
愚人瞋恚重，地獄被燒然。
犲狼諍圍繞，蚖毒競來前。
齚怒自食，背脇縱橫穿。
自作還自受，恚火競相煎。
 習報頌曰：
怒心多毒害，沈沒苦惡道。
出彼得人身，餘報他還惱。
見者求其過，憎嫌如毒草。
此既無宜利，愚瞋何所寶。
梁武帝欲為文皇帝陵上起寺，未有佳材。宣意有司，使加求訪。先有曲阿人姓弘，忘名，家甚富厚。乃共親族多齎財貨，往湘州治生。遂經數年，營得一栰，可長千步，材木壯麗，世所希有。還至南津，南津校尉孟少卿希朝廷旨，乃加繩墨。弘氏所賣衣裳繒綵，猶有殘餘，誣以涉道劫掠所得。并刻造作過制，非商估所宜，結正處死。沒入其官，栰以充寺用。奏遂施行。臨刑之日，勅其妻子，可以黃紙百張，并具筆墨置棺中也。死而有知，必當陳訴。又書少卿姓名數十吞之。可經一月，少卿端坐，便見弘來。初猶避捍，後稍欵服，但言乞恩，嘔血而死。凡諸獄官及主書舍人，預此獄事及署奏者，以次殂沒。未出一年，零落皆盡。皇基寺營搆始訖，天火燒之，略無纖芥。所埋柱木，入地成灰。
梁秣陵令朱貞以罪下獄。廷尉平虞考覈其事，結正入重。貞遣相聞與曰：我罪當死，不敢祈恩。但猶冀主上萬一弘宥耳。明日既是朱家墓日，乞得過此奏聞，可爾以不？答云：此於理無爽，何為不然，謹聞命矣。而朱事先入明日奏束。便遇客共飲致醉，遂忘抽出文書。且曰，家人合束內衣箱中。復不記。比至帝前，頓足香橙上，次第披之，方見此事。勢不可隱，便爾上聞。武帝大怒曰：朱貞合死，付外詳決。貞聞之，大恨曰：虞小子欺网將死之人。鬼若無知，故同灰土。儻其有識，誓必報之。貞於市始當命絕，而已見其來。自爾後時常見。見來，甚惡之。又夢乘車在山下，貞居山上推石壓之。月餘日，除曲阿令。拜之明日，詣謝章門闕下。其婦平常於宅暴卒。狼狽而還。入室哭婦，舉頭見貞在梁上。曰：朱秣陵在此，我婦豈得不死。言未訖，而屋無故忽崩。及男女婢使十餘人一時併命。右丞虞騭是其宗親，經始喪事。見還，暫下堂避之，僅得免難。
梁廬陵王在荊州時，嘗遣從事量括民田。南陽樂蓋卿亦充一使。時公府舍人韋破虜發遣誡勅，失王本意。及蓋卿還，以違誤得罪。破虜惶懼，不敢引愆，但誑蓋卿云：自為分雪，無勞訴也。數日之間，遂斬於市。蓋卿號噭，無由自陳。告語家人以紙筆隨斂。死後少日，破虜在槽上看牛，忽見蓋卿挈頭而入。持一椀虀與破虜。破虜奔走驚呼，不獲已而服之。因此得病，未幾而死。
又杜嶷，梁州刺史懷瑤第二子也。任西荊州刺史。性甚豪忌。新納一妾，年貌兼美，寵愛殊深。妾得其父書云：比日困苦，欲有求告。妾倚簾讀之。嶷外還，而妾自以新來，羞以此事聞嶷，因嚼吞之。嶷謂是情人所寄，遂令剖腹取書。妾氣未斷，而書已出。嶷看訖歎曰：吾不自意，怱怱如此。傷天下和氣，其能久乎！其夜見妾訴嶷，旬日而死。襄陽人至今以為口實。
梁太山羊道生為梁邵陵王中兵參軍。其兄海珍任漢州刺史，道生乞假省之。臨還，兄於近路頓待道生。道生見縛一人於樹，就視，乃故舊部曲也。見道生，洟泣哀訴云：漢州欲賜殺，求之救濟。道生問：何罪？答云：失意逃叛。道生曰：此最可忿。即下馬以珮刀溠剜其眼睛吞之。部曲呼天號地。須臾海珍來，又勸兄決斬。至座良久，方覺眼在喉內，噎不肯下。索酒嚥之，頻傾數盃，終不能去。轉覺脹塞，遂不成宴而別。在路數日死。當時見者，莫不以為有天道驗矣。
梁東徐州刺史張臯，僕射永之孫也。嘗被敗入北，有一土民，與臯盟誓，將送還南。遂即出家，名僧越。臯供養之。及在東徐，亦隨至任。恃其勳舊，頗以言語忤臯。臯便大怒，遣兩門生，一人姓井，一人姓白，皆不得其名，夜往殺之。爾後夕夕夢見僧越云：報怨。少日出射，而箭帖青傷指，纔可見血，不以為事。後因梨，梨汁漬瘡，乃始膿爛。停十許日，膊上無故復生一瘡，膿血與指相通。月餘而死。
周文帝宇文泰初為魏丞相，值梁朝喪亂。梁孝元帝為湘東王，時在荊州。時遣使通和，禮好甚至。與泰斷金立盟，結為兄弟。後平侯景，孝元即位。泰猶人臣，不加崇敬，頗行倰侮。又求索無厭，或不愜意，遂遣兵襲江陵，俘虜朝士至于民庶百四十萬口，而害孝元焉。又魏文帝先納茹茹主郁久閭阿那瓌女為后，和親殊篤。害梁主之明年，瓌為齊國所敗，破國，率餘眾數千奔魏。而突厥舊與茹茹怨讎，即遣餉泰馬三千匹，求誅瓌等。泰遂許諾，伏突厥兵，與瓌謳會，醉便縛之。即日滅郁久閭一姓五百餘人，流血至踝。茹茹臨死，多或仰天而訴。明年冬，泰獵於隴右，得病，見孝元及瓌為祟。泰發怒肆罵，命索酒與之。兩月日死。
陳主初立梁元帝第九子晉安王為主，而輔載之。會稽虞陟本梁武世為中書舍人尚書右丞。于時夢見梁武謂陟曰：卿是我舊左右，可語陳公，莫殺我孫。若殺，於公不好。事甚分明。陟既未見有篡殺兆形，不敢言之。數日復夢如此。并語陟曰：卿若不傳我意，卿亦不佳。陟雖嗟惋，決無言理。少時之間，太史啟云：殿內當有急兵。陳主曰：急兵，政是我耳。倉卒遣亂兵害少主自立。爾後陟便得病，又夢梁武曰：卿不能為我語陳主，致令禍及。卿與陳尋當知也。陟方封啟敘之。陳主為人甚信鬼物。聞此大驚，遣輿迎陟，面相訊訪。乃尤陟曰：卿那不道，奇事，奇事。六七日陟死。尋有韋載之怪。
陳庾季孫性甚好殺，滋味漁獵，故是常事。奴婢愆罪，亦或盡之。常大篤病，夢人謂曰：若能斷殺，此病當差，不爾必死。即於夢中誓不復殺。驚寤戰悸，汗流浹體，病亦漸瘳。後數年，有三門生竊其兩妾以叛。追尋獲之，即並敺殺。其夕，復見前人來云：何故負信？此人罪不至死，私家不合擅刑。今改決無濟理。投明嘔血，數日而終。
梁武昌太守張絢常乘船行。有一部曲，役力小不如意，絢便躬捶之，一下即無復活狀。絢遂推置江中。須臾頃，見此人從水而出，對絢斂手曰：罪不當死，官枉見殺，今來相報。即跳入絢口。絢因得病，少日而死。
梁裴植隨其季叔叔業自南兗州入北，仕於元氏，位至尚書。植同堂妹夫韋伯鼎有學業，恃壯業氣，自以才智，常輕倰倰。植憎之如讎。後於雒下誣告植誣為廢立。植坐此死。百許日，伯鼎病，向空而語曰：裴尚書死，不獨見由，何以怒也。須臾而卒。萬紐于中者，北伐人，仕魏世為侍中領軍。明帝勳專權在內，尚書僕射郭祚、尚書裴植乃共勸高陵陽王雍出中。中聞之，逼有司誣奏其罪，矯詔並殺之。朝野憤怨，莫不切齒。二年中得病。見裴、郭為崇。尋死。
夫創入佛法，要須信心為首。譬如有人至於寶山，若無信手，空無所獲。故經說：愚癡之人，不識因果，妄起邪見，謗無三寶四諦，無禍無福，乃至無善無惡，亦無善惡業報，亦無今代後代、眾生受生。如是之人，破善惡法，名斷善根，決定當墮阿鼻地獄也。
如大品經云：若人不信，謗大乘般若經，直墮阿鼻地獄，無量百千萬億歲中受極苦痛。從一地獄至一地獄。若此劫盡，生於他方大地獄中。他方劫盡，復生此方大地獄中。如是展轉遍十方界。他方劫盡，還生此間大地獄中。地獄罪畢，生畜生中，亦遍十方界。畜生罪畢，來生人中無佛法處。貧窮下賤，諸根不具，常癡狂騃，無所別知。雖非愚畜，縱是聰人，妄生異執者，亦名邪見。故成實論云：癡有差別。所以者何？非一切癡盡是不善。若癡增上，轉成邪見，則名不善業道。是故從癡增長邪見，則成重罪，必墮阿鼻地獄。直就邪見，自有輕重。輕者可轉，重不可轉。故菩薩地持經云：邪見有二種：一者可轉，二者不可轉。誹謗因果，言無聖人，名不可轉。非因見因，非果見果，是名可轉。是故惡業名為邪見，善業者名為正見。
不謗四諦迷聖道者，不知理道從自心生，唯常苦身以求解脫。如犬逐塊，不知尋本。故大莊嚴論云：譬如師子打射時，而彼師子尋逐人來。譬如癡犬，有人打擲，便逐瓦石，不知尋本。言師子者，喻智慧人，解求其本而滅煩惱。言癡犬者，即是外道，五熱炙身，不識心本。但諸凡愚，多迷真道，不知觀察身心無我，但學苦行以為道者，即同外道妄行邪法，謬執乖真，唯成惡法。故智度論云：邪見罪重故，雖持戒等身口業好，皆隨邪見惡心。如佛自說譬喻：如種苦種，雖復四大所成，皆作苦味。邪見之人，此亦如是。雖持戒精進，皆成惡法。不如不執，少行慧施。無執易化，有執難度。非直自壞，亦損他人。故成實論云：寧止不行，勿行邪道。身壞命終，墮於惡趣。
又正法念經：閻羅王說偈責疏罪人云：
汝邪見愚癡，癡羂所縛人。
今墮此地獄，在於大苦海。
惡見燒福盡，人中最凡鄙。
汝畏地獄縛，此是汝舍宅。
若屬邪見者，彼人非黠慧。
一切地獄行，怨家心所誑。
心是第一怨，此怨最為惡。
此怨能縛人，送到閻羅處。
爾時世尊而說偈云：
癡心彌泥魚，住於愛舍宅。
作業時喜笑，受苦時號哭。
又修行道地經偈云：
其口有愚癡，人心懷闇冥，
都不能念惡，亦無念善心。
夢夕登瞢常昏昏，萬事不能為。
如暴中炊煮，無所能成熟。
多習愚癡者，諸根不完具，
生於牛羊中，然後墮地獄。
月光童子經，亦名佛說申日經云：時有長者，名曰申日。取外道六師語，欲請佛僧。令長者中門外鑿作五丈六尺深坑，以炭火過半。細鐵為椽，土薄覆上。設眾飲食，以毒著中。火坑不禁，毒飯足害。以此圖之，何憂不死。如教作之，外道皆喜。於是申日便詣佛所，殷勤請佛及諸聖眾。是時世尊愍其狂愚，欲濟脫之，默然受請。申日內喜，果如其計。須彌之毒，大千剎火，刀劍鋒刃，不能動佛一毛之力。今以火坑毒飯欲毀於佛，譬如蚊虻欲動太山，蠅蠓之翅欲障日月。徒自毀壞，不如早悔。爾時長者罪蓋所覆，心不開解。世尊心念：今受長者申日之請，不與常同。廣現威神，震動十方。百千聖眾兼諸龍神，空飛地行，不可算計，一時到家，為作利益。佛以神德，即變火坑成七寶池。八味具足，飲飯天甘，食者充悅。六師惶悑，各以逃竄。長者歸伏，稽首于地。嗚于佛足，長跪自陳：今以覺寤，從佛得度。諸來會者，皆樂法音，得福獲度，不可稱計。
又觀佛三昧經云：爾時世尊告父王言：舍衛城中須達長者有一老母，名毘低羅，謹勤家業。長者勅使手執庫鑰，出內取與一切委之。須達請佛及僧，供給所須。時病比丘多所求索。老母慳惜，瞋嫌佛法及與眾僧，而作是言：我長者愚癡迷惑，受沙門術。是諸乞士多求無厭，何道之有？作是語已，復發惡願：何時當得不聞佛名，不聞僧名。如是惡聲展轉，遍舍衛城。末利夫人聞此語已，而作是言：須達長者如好蓮華，人所樂見。云何復有毒蛇護之？喚須達婦而語之言：汝家老婢惡口誹謗，何不擯出！時須達婦跪白夫人：央掘魔等弊惡之人，佛尚能伏，何況老婢！末利聞之，歡喜語言：我明請佛，汝遣婢來。到明食時，長者遣婢，持滿瓶金，助王供養。末利見來而作是言：此邪見人，佛若化度，我必獲利。佛於爾時從正門入，難陀侍左，阿難侍右，羅睺佛後。老婢見佛，心驚毛竪，言：此惡人隨我後至。即時退走，從狗竇出。狗竇即閉，四門皆塞，唯正門開。婢即覆面，以扇自障。佛在其前，令扇如鏡，無所障礙。迴顧東視，東方有佛。南西北方，亦皆如是。舉頭仰看，上方有佛。低頭伏地，地化為佛。以手覆面，手十指頭皆化為佛。老婢閉目，心眼開見，虛空化佛，滿十方界。當時城中有二十五旃陀羅女，復有五十婆羅門女，及諸雜類，并及末利夫人宮中合五百女不信佛者，見佛如來足步虛空，為於老婢現無數身，皆破邪見，頭頂禮佛，稱南無佛。稱已，尋見化佛如林，即發菩提。老婢邪見仍未生信。由見佛故，除却八十萬億劫中生死之罪。得見佛已，疾走歸家，白大家言：我於今日遇大惡對，見於瞿曇在王宮門，作諸幻化。身如金山，目逾青蓮，放勝光明。作此語已，入木籠中，以百張皮覆木籠上。白疊毛纏頭，却臥黑處。佛還祇桓，末利白佛：願化邪女，莫還精舍。佛告末利：此婢罪重，於佛無緣。於羅睺羅有大因緣。佛既還已，遣羅睺羅詣須達家度彼老婢。羅睺變作轉輪聖王。時千二百五十比丘化為千子，到須達家。以彼老婢為玉女寶。爾時聖王即便以如意珠照曜女面，令女自見如玉女寶。倍大歡喜，而作是言：諸沙門等高談大語，自言有道，無一効驗。聖王出世，弘利處多。令我老婢，如玉女寶。作是語已，五體投地，禮於聖王。時典藏臣宣王十善。女聞十善，心大歡喜：聖王所說，義無不善。為王作禮，悔過自責，心既調伏。時羅睺羅及諸比丘還復本形。老婢見已，即作是言：佛法清淨，不捨眾生。知我弊惡，猶尚化度。即受五戒，成須陀洹。將詣佛所，為佛作禮。懺悔前罪，求佛出家，得阿羅漢。於虛空中，作十八變。波斯匿王、末利夫人見，白佛言：此婢前世有何罪咎，生為婢使？復有何福，值佛得道？佛告王曰：過去久遠，有佛出世，名一寶蓋燈王。入涅槃後，於像法中，有王名曰雜寶華光。子名快見，出家學道。自恃王子，常懷憍慢。和尚為說甚深般若波羅蜜經大空之義。王子聞已，謬解邪說。師滅度後，即作是言：我大和尚空無智慧，但讚空義。願我後生不樂見也。我阿闍梨智慧辯才，願於生生，為善知識。作是語已，教諸徒眾，皆行邪見。雖持禁戒，由謗般若，謬解邪說，命終之後，墮阿鼻獄，八十億劫受苦無量。罪畢出獄，為貧賤人，五百身中聾癡無目，千二百身常為人婢。佛告大王：時和尚者，今我身是。阿闍梨者，今羅睺羅是。王子比丘，老婢是。徒眾弟子，今邪見女等發菩提心者是。
又薩遮尼乾子經云：昔佛在世時，欝闍延城有嚴熾王問薩遮尼乾子言：若有惡人不信三寶，焚燒塔寺、經書、形像，惡言毀呰。言造作者無有福德，其供養者虛損現在，無益未來。或嫌塔寺及諸形像，妨是處所，破壞除滅，送置餘處；或破沙門房舍窟宅；或取佛物、法物、僧物、園林田宅、象馬車乘、奴婢六畜、衣服飲食一切珍寶；或捉沙門策役驅使，責其發調，罷令還俗；或時輕心種種戲弄；或時毀呰罵詈誹謗；或以杖木自手鞭打；或以種種傷害其身。如是惡人攝在何等眾生分中？答言：大王，攝在惡逆眾生分中。大王，應當上品治罪。所以然者，以作根本極重罪故。有五種罪名為根本。何等為五？一、破壞塔寺，焚燒經像，取三寶物，自作教人，見作助喜，是名第一根本重罪。二、謗三乘法，毀呰留難，隱弊覆藏，是名第二根本重罪。三、若有沙門信心出家，剃除鬚髮，身著袈裟，或有持戒，或不持戒，繫閉牢獄，枷鎖打縛，策役驅使，責諸發調；或脫袈裟，逼令還俗；或斷其命。是名第三根本重罪。四、於五逆中若作一逆，是名第四根本重罪。五、謗無一切善惡業報，長夜常行十不善業，不畏後世，自作教人，堅住不捨，是名第五根本重罪。若犯如是根本重罪，而不自悔，決定燒滅一切善根，趣大地獄，受無間苦，永無出期。若國內有如是惡人，毀滅三寶，一切羅漢諸佛聖人出國而去。諸天悲泣，善神不護。各自相殺，四方賊起。龍王隱伏，水旱不調，風雨失時，五穀不熟。人民飢餓，遞相食噉，白骨滿野，多饒疫病，死亡無數。人民不知自思是過，反怨諸天及善神祇。
又觀佛三昧經云：有七種重罪，一一罪能令眾生墮阿鼻地獄，經八萬四千大劫：一、不信因果，二、毀無十方佛，三、斷學般若，四、犯四重、虛食信施，五、用僧祇物，六、逼掠淨行比丘尼，七、六親所行不淨行。
又小五濁經云：五逆罪外，別有五逆罪：第一、慢二親而事鬼神，第二、嫉妬國君，第三、後生輕薄，第四、賤其身命而貴其財，第五、去福就罪。
又中阿含經云：佛告比丘：若凡愚人作身惡行、口惡行、意惡行，命終之後生於惡趣泥犁之中，受極苦痛，一向無樂。譬如有人犯盜，付王治其盜罪。王即遣人於晨朝時以一百戟而以刺之，彼命故存。至於日中，王復勅以二百戟刺，彼命故存。至於晡時，王復勅以三百戟刺，彼人身分，皆悉破盡，其命故存。佛告比丘：於意云何？此人被戟為苦不耶？比丘答佛：一戟刺時，猶尚苦痛，況三百戟！佛即以手取少沙石如豆等許，告諸比丘：我手中石比雪山石，何者為多？比丘答佛：雪山石多，不可為喻。佛告比丘：三百戟苦，比泥犁苦，如小沙石。泥犁之苦，如雪山石，百千萬倍，不可為喻。泥犁中苦，其事云何？若有眾生墮泥犁中，獄卒以斧燒令極然，斫身八楞及以四方，經百千歲，極令苦痛，而不命終，要令惡盡；復坐鐵床，以鐵鉗口，吞熱鐵丸，經百千歲；復坐鐵床，洋銅灌口，經百千歲；復臥鐵地，以熱鐵釘，釘其身首，經百千歲；復出其舌，使舐鐵地，以釘釘之，如張牛皮，經百千歲；復挽項筋，縛著車上，經百千歲；復燒鐵地，令在上行，經百千歲；復燒火山，令下，舉足著上，血肉即消，舉足還生，經百千歲；復鑊煮之，經百千歲，極令苦痛而不命終，要令惡盡，乃得出耳。是為泥犁地獄中苦。地獄罪畢，生於種種畜生之中，常處暗冥，共相噉食，受苦無量，不可具說。畜生罪畢，或生人中。若從畜生，為人甚難；猶如盲龜，遇浮木孔。設生人中，貧窮下賤，為他役使，形貌醜陋，或根殘缺，或復短命。若作惡業，者死還生在泥犁中，輪轉無窮，不可具說。佛告比丘：凡夫愚人作身、口、意三惡行者，獲罪如是。佛告比丘：若智慧人作身善行、口善行、意善行，命終生於善處，天上一向受樂。如轉輪王與七寶俱，人間四妙。佛告比丘：於意云何？此為樂不？比丘答佛：一寶一妙，猶為極樂，何況七寶四妙居也！佛還以手取小沙石如豆等許，告諸比丘：我手中石比雪山石，何者為多？比丘答佛：雪山石多，不可為喻。佛告比丘：轉輪王樂比天上樂，如小沙石；天上之樂如雪山石，百千萬倍，不可為喻。天上之樂其事云何？若生天上，所受六塵，無不隨意，受極快樂，不可具說。若從天上來生人間，生帝王家，或生大姓，大富大貴，饒財多寶，名稱遠聞，端正殊妙，眾人所愛。佛告比丘：若智慧人作身、口、意三善行者，獲福如是。佛告比丘：此是世間有漏之樂。若修善根，迴向菩提，於生死中所受果報，乃至涅槃，終無有盡。
又中阿含經云：爾時斯和提中有王名蜱肆，極大豐樂，資財無量。共斯和提梵志居士北行，至尸攝和林。遙見尊者鳩摩羅迦葉所，共相問訊，却坐一面。問迦葉曰：我如是見，如是說，無有後世，無眾生生。沙門鳩摩羅迦葉告曰：今此日月為是今世，為後世耶？王曰：雖作是說，然無後世，無眾生生。迦葉種種譬喻方便為說，固執己見而不捨之。迦葉復告蜱肆：汝聽我說喻，若有慧者，聞喻則解其義。蜱肆，猶養猪人，彼行路時，見有熇糞甚多無主，便作是念：此糞可以養飽多猪，我寧可取，自重而去。即取負去。彼於中道遇天大雨，糞釋流漫，澆污其身，故負持去，終不棄捨。彼則自受無量之惡，亦為眾人之所憎惡。當知蜱肆，亦復如是。若汝此見欲取、悑癡終不捨者，汝便當受無量之惡，亦為眾人之所憎惡。猶如養猪人。蜱肆王言：沙門雖作是說，但我此見欲取恚悑癡，終不能捨。尊者迦葉告曰：蜱肆，復聽我說最後譬喻。若汝知者，善；若不知者，我不復說法。蜱肆，猶如大猪為五百猪王，行嶮難道。彼於中道遇見一虎。由見虎已，便作是念，而語虎曰：若欲鬪者，便可共鬪。若不爾者，借我道過。彼虎聞已，便語猪曰：聽汝共鬪，不借汝道。猪復語曰：虎汝小住，待我披著祖父時鎧，還當共戰。彼虎聞已而作是念：彼非我敵，況祖父鎧耶？便語猪曰：隨汝所欲。猪即還至本廁處所，宛轉糞中，塗身至眼已，便往虎所，語曰：汝欲鬪者，便可共鬪。若不爾者，借我道過。虎見猪已，復作是念：我常不食雜小蟲者，以惜牙故。況復當近此臭猪耶？虎念是已，便語猪曰：我借汝道，不與汝鬪。猪得過已，即還向虎而說頌曰：
虎汝有四足，我亦有四足。
汝來共我鬪，何意悑而走？
時虎聞已，亦復說頌而答猪曰：
汝毛竪森森，諸畜中下極。
猪汝可速去，糞臭不可堪。
時猪自誇，復說頌曰：
摩竭鴦二國，聞我共汝鬪，
汝來共我戰，何以悑而走？
虎聞此已，復說頌曰：
舉身毛皆污，汝猪臭熏我。
汝鬪欲取勝，我今與汝勝。
尊者迦葉告曰：蜱肆，若汝欲取恚悑癡終不捨者，汝便自受無量之惡，亦為眾人之所憎惡。猶如彼虎與猪勝也。蜱肆王聞，歡喜奉受，求上妙智。
正報頌曰：
六賊姦邪偽，七識亂乖真。
謗毀玄正理，妄語役貪瞋。
惡業從橫作，忠言不喜聞。
一入無間獄，萬苦競纏身。
習報頌曰：
邪見習癡業，阿鼻受楚毒。
劫盡人中生，復與邪相續。
邪正既相違，自然成諂曲。
此心若不改，連環未絕獄。
宋吳興沈僧覆，大明末本土飢荒，逐食至山陽。晝入村野乞食，夜還寄寓寺舍左右。時山陽諸寺小形銅像甚眾。僧覆與其鄉里數人，積漸竊取，遂囊篋數四悉滿焉。因將還家，共鑄為錢。事既發覺，執送出都。入船便云：見人以火燒之。晝夜噭呼，自稱楚毒，不可堪忍。未及刑坐而死，舉體皆炘裂，狀如火燒。吳郡朱亨親識僧覆，具見其事。
宋沙門道志者，北多寶僧也。嘗僧令知殿塔，自竊帳蓋等寶飾，所取其眾。後遂偷像眉間珠相。既而開穿垣壁，若外盜者。故僧眾不能覺也。積旬餘而得病，便見異人以戈矛刺之，時來時去。來輒驚噭，應聲流血。初猶日中一兩如此。其後病甚，刺者稍數，傷痍遍體，呻呼不能絕聲。同寺僧眾頗疑其有罪，欲為懺謝。始問，猶諱而不言。將盡二三日，乃具自陳列，泣洟請救。曰：吾愚悖不通，謂無幽途，失意作罪，招此殃酷。生受楚考，死嬰刀鑊。已糜之身，唯垂哀恕。今無復餘物，唯衣被氈履，或足充一會，并頻請願，具為懺悔。昔偷像相珠有二枚。一枚已屬嫗人，不可復得。一以貿錢在陳照家，今可贖取。道志既死，諸僧合集，贖得相珠，并設齋懺。初工人復相珠時，展轉迴趣，終不安合。眾僧復為禮拜燒香，乃得著焉。年餘而同學等於昏夜間聞空中有語，詳聽即道志聲也。自說云：自死以來，備嬰痛毒，方累年劫，未有出期。賴蒙眾僧哀憐救護，贖像相珠，故於苦酷之中時有間息。感自网已，故暫來稱謝。言此而已。聞其語時，腥腐臭氣，苦痛難過。言終久久，乃稍歇。此事在泰始末年。其寺好事者已具條記。
宋唐文伯，東海戇榆人也。弟好蒲博，家資都盡。村中有寺，經過人或以錢上佛。弟屢竊取。久後癩病。卜者云：崇由盜佛錢。父怒曰：佛是何神，乃令我兒致此？吾當試更虜奪，若復能病可也。前縣令何欣之婦，上織成寶蓋帶四枚，乃盜取之，以為腰帶。不盈百日，復得惡病發瘡，之始起腰帶處。世時在元嘉年初爾。
宋周宗者，廣陵肥如人也。元嘉七年，隨劉彥之北伐。王師失利，與同邑六人逃竄間行。於彭城北遇一空寺，無有僧徒。中有形像，以水精為相。因共竊取，出村貿食。其一人羸病，等輩輕之，獨不得分。既各還家，三四年中，宗等五人相係病癩而死。不得分者，獨獲全免。
宋王淮之，字元曾，琅瑘人也。世以儒專，不信佛法。常謂身神俱滅，寧有三世。元嘉中為丹陽令，十年得病氣絕，少時還復暫蘇。時建康令賀道力省疾下床會。淮之語力曰：始知釋教不虛，人死神存，信有徵矣。道力曰：明府生平置論不爾，今何見而異？淮之斂眉答云：神實不盡，佛教不得不信。語卒而終。
宋沮渠蒙遜時，有沙門曇摩讖者，博達多識，為蒙遜之所信重。魏氏遣李順拜蒙遜為涼王，仍求曇摩讖。蒙遜悋而不與。摩讖意欲入魏，屢從蒙遜請行。蒙遜怒殺之。既而左右常白日見摩讖以劍繫蒙遜，因疾而死。
宋文帝元嘉二十三年丙戌，是北魏太平真君七年。太武皇帝信任崔皓邪佞諂諛，崇重寇謙，號為天師。殘害釋種，毀破浮圖，廢棄淫祀。時諸臣僉曰：如康僧感瑞，太皇創寺，若也除毀，恐貽後悔。又於後宮內掘地得一金像，皓乃穢之，陰處尤痛，噭聲難忍。太史卜曰：由犯大神故。於是廣祈名山，多賽祀廟，而屏苦尤重，內痛彌甚。有信宮人屢設諫曰：陛下所痛，由犯釋像。請祈佛者，容可止苦。皓曰：佛為大神耶？試可求之。一請便愈，欣慶易心。乃以車馬迎康僧會法師，請求洗懺。從受五戒，深加敬重也。太武皇帝方知寇謙陰用邪誤，乃加重罰，以置四郊，埋身出口，令四衢行人皆用口廁，以盡形命。徒黨之流並皆斬決。至庚寅年，大武遭疾，方始感寤。兼有曇始白足禪師來相啟發，生愧悔心。即誅崔皓。到壬辰歲，太武帝崩，孫文成立，即起浮圖。毀經七年，還興三寶。至和平三年，昭玄統沙門釋曇曜慨前凌廢，欣今再興，故於此臺石室寺集諸僧眾譯經傳，流通後賢之徒，使法藏住持，千載不墜。准此掘地獲像，明知秦周已有佛教，驗矣。
昔後周承魏運，魏接晉基。餘則偏王，所無依據。而宋齊梁陳之日，自有司存。國亡帝落，遂即從諸筆削，可不然乎！周之先祖宇文覺者，即西魏大丞相黑泰之世子也。泰舉高陽王為魏帝，西遷長安，改衣幡為皂色，號大統元年。一十八載改年，廢帝立魏齊王，四年而薨。覺承魏禪，當年被廢。立弟毓為帝，四年而崩。立弟邕為帝，太祖第三子也。開闊大度，統御群小。立十二年，殺叔大冡宰晉國公護父子十人，大臣六家，改元建德。至三年內納道士張賓妖佞，云：佛法於國不祥，遂滅除之。至建德六年，東平齊國，又殄前代數百年來公私寺塔，掃地除盡。融刮聖容，焚燒經典。州縣佛寺出四十千，盡賜王公。三方釋子，減三百萬，還歸編戶。帝以為大周天下無事，不謂禍災，身遂大患。志高慮遠，改元宣政，五月而崩。太子贇立。殺齊王父子八人，改元大成。二月立子衍為太子，禪位與之。改元大象，自號天元皇帝，立四皇后，威儀服飾，倍多於古。大象二年五月，天元崩，子衍立。正月一日改元大定。二月禪位於隋。周凡五帝二十五年，治於長安。
隋開皇十一年，內太府寺丞趙文昌，身忽暴死。於數日唯心上暖，家人不敢入殮。後時得語。眷屬怪問，文昌說云：吾死已，有人引至閻羅王所，語昌云：汝一生已來作何福業？昌答云：家貧，無物可營功德，唯專心誦持金剛般若。王聞此語，合掌斂膝，讚言：善哉！善哉！汝能受持般若，功德甚大，不可思議。王語所執之人：好須勘當，莫令錯將人來。使人少時之間，勘當知錯。即報王言：此人實錯，計活更合二十餘年。王聞此語，即語使人：汝引文昌向經藏內取金剛般若經將來。使人受教，即引文昌向西行五里，得到藏所。見數十間屋，甚精華麗。其中經卷皆悉遍滿。金軸寶帙，莊飾極好。文昌見已，善心彌發。一心合掌，閉目信手，抽取一卷，大小似舊誦者。文昌忙怕，恐非般若，求使却換。使人不肯。然見及題云：功德之中，最為第一。昌即開看，乃是金剛般若。文昌歡喜，將至王所。令一人執卷在西，昌令東立，面向經卷。遣昌誦經，使人勘試，一字不遺，並皆通利。時王放昌還家，仍約束昌云：汝勤受持此經，勿令廢忘。令一人引昌從南門出。欲至門首，便見周武帝在門東房內，頸著三重鉗鎖，即喚昌云：汝是我本國人，暫來至此，須共汝語。文昌見喚，走至武帝所，便即拜之。帝云：汝識我不？文昌答曰：臣昔宿衛陛下，奉識陛下。武帝云：卿既是我舊臣，汝今還家，為吾具向隋文皇帝說：吾諸罪並欲辯了，唯滅佛法罪重，未可得竟。當時以衛元嵩教我滅佛法。比來數追元嵩未得，以是不了。昌問：元嵩何處去，王追不得？武帝答云：吾當時不解元嵩意，錯滅佛法。元嵩是三界外人，非是閻羅王所能管攝，為此追之不得。汝語隋帝，乞吾少物，營修功德，冀望福資，得出地獄。昌受囑辭行。少時出南門外，見一大糞坑，中有一人，頭髮片出。昌問引人：此是何人？引人答云：此是秦將白起，坑趙卒，寄禁此中，罪猶未了。引人將昌至家得活。昌經三日，所患漸瘳。昌以此事具奏文帝。文帝出勅，遍下國內，人出一錢，為周武帝轉金剛般若經，兼三日持齋。仍勅錄此事入於隋史。
隋東川釋慧雲，范陽人。十二出家，游聽為務。年至十八，乘驢止于叔家。叔覩其驢快，將規害之。適持刀往，見東牆下有黃衣人，揚拳逆叱曰：此道人方為通法大上，何忍欲害！叔懼告婦。婦曰：君心無剛，眼華所致耳。聞已復往，又見西牆下黃衣人云：勿殺道人，若殺大禍交及。叔悑乃止。明旦辭往姊家，叔又持刀送之，告雲曰：此路幽險，故送師度難。雲在前行，正在深阻，叔在其後揮刃欲斫，忽見姊夫在傍，遂得免害。雲都不知。雲後學問，名德高遠。至開皇年中，領徒五百來過叔家。見闡化，深慚昔亹，乃奉絹十匹。夫妻發露，雲始知之。乃為說法，永斷毒心。常以此事每誡門人曰：吾昔不乘好物，何事累人。自預學徒，聞皆儉素。大有聲譽，不測終年。
唐太史令傅奕，本太原人。隋末徙至扶風。少好博學，善天文曆數，聰辯能劇談。自武德貞觀二十許年，常為太史令。性不信佛法，每輕僧尼，至以石像為塼瓦之用。至貞觀十四年秋暴病卒。初奕與同伴傅仁均、薜賾並為太史令。賾先負仁均錢五千，未償而仁均死。後賾夢見仁均，言語如平常。賾曰：因先所負錢，當付誰？仁均曰：可以付泥犁人。賾問：泥梨人是誰？答曰：太史令傅奕是也。既而寤。是夜少府監憑長命又夢已在一處，多見先亡人。長命聞：經文說罪福之報，未知當定有不？答曰：皆悉有之。又問曰：如傅奕者，生平不信，死受何報？答曰：罪福定有。然傅奕已被配越州為泥犁人矣。長命旦入殿，見薜賾，因說所夢。賾又自說泥犁人之事。二人同夜，闇相符會，共嗟歎之。罪福之事，不可不信。賾既見徵，仍送錢付奕，并為說夢。後數日間而奕忽卒。初亡之日，大有惡徵，不可具說。臨在殿庭，親見二官說夢皆同。
唐尚書刑部郎中宋行質，博陵人也。性不信佛，有慢謗之言。至永徽二年五月病死。至六月九日，尚書都官令史王璹暴死，經二日而蘇。自言：初死之時，見四人來至其所，云：官府追汝。璹隨行，入一大門，見廳事甚壯，向北為之。廳上西間有一人坐，形容肥黑。廳東間有一僧坐，與官相當。皆面向北，各有床几案縟。侍童子二百許人，或冠或辮，皆美容貌。階下有吏文案。有一老人著枷被縛，立東階下。璹至庭，亦已被縛。吏執紙筆問璹，辭曰：貞觀十八年任長安佐史之日，因何改李須達籍？答曰：璹前任長安佐史，貞觀十六年轉選，至十七年，蒙授司農寺府吏。十八年改籍，非璹罪也。廳上大官讀其辭辯，顧謂東階下老囚曰：何因妄訴耶？囚曰：須達年實未至，由璹改籍。加須達年大，豈敢妄耶？璹云：璹至十七年改任，告身見在，請追驗之。官司呼領璹者三人，解璹縛，將取告身。告身至，大官自讀之，謂老囚曰：他改任大分明，汝無理。令送老囚出北門外。昏闇多有城，城上皆有女牆，似是惡處。大官因書案上，謂璹曰：汝無罪，放汝去。璹辭拜，吏引璹至東階拜辭僧。僧印璹臂曰：好去！吏引璹出東南行，度三重門，每皆勘視臂印，然後聽出。至四門，門甚壯大，重樓朱粉，三戶並開，狀如官城門。守衛嚴切，又驗印聽出門。東南行數十步，聞有人從喚璹。璹迴顧，見侍郎宋行質面色慘黑，色如濕地，露頭散腰，著故緋袍，頭髮短垂如胡人者，立於廳事階下。有吏主守之。西近城有一大木牌，高一丈二尺許，大書牌上曰：此是勘當擬過王人。其字大方尺餘，甚分明。廳事上有床坐几案如官府者，而無人坐。行質見璹悲喜，口云：汝何故得來？璹曰：官追勘問改籍，無事放還。行質捉其兩手，謂璹曰：吾被官責問功德簿。吾手中無功德簿，坐此困苦。加之飢渴寒苦，不可言說。君可努力，至我家急語，令作功德也。如是殷勤四囑之。璹乃辭去，行數十步，又呼璹還。未及言，廳上有官人來坐，怒璹曰：我方勘責事，汝何人，輒至囚處？使卒搭其耳，推令去。璹走又至一門，門吏曰：汝被搭耳，耳當聾。吾為汝却其中物。因以手挑其耳，耳中鳴，乃驗。即放出門外，黑如漆。璹不知所在，以手摸西及南，皆是牆壁。唯東無障礙，而闇不可行。立待少時，見向者追璹之吏從門出來，謂璹曰：君尚能待我，甚善。可乞我錢一千。璹不應，內自思曰：吾無罪放來，何為覓賄？吏即謂曰：君不得無行，吾向若不早將汝過官，令二日受縛，豈不困耶？璹心然之，因愧謝曰：依命。吏曰：吾不用汝銅錢，欲得白紙錢，期十五日來取。璹許，因問歸路。吏曰：但東行二百步，當見一處牆，穿破見明。可推倒之，即至君家。璹如信行，至牆推之，良久乃至。依倒處出，即至其所居隆政坊南門矣。於是歸家，見人坐泣。入戶而蘇。至十五日，璹忘與錢。明日復病，困絕，見吏來，怒曰：君果無行，期與我錢，遂不與。今復將汝去。因即驅行，出金光門，令入坑。璹拜謝百餘拜，遂即放歸。又蘇。璹告家人買紙百張，作錢送之。明日璹又病困，復見吏曰：君幸能與我錢，而錢不好。璹辭謝，請更作，許之。又蘇。至二十日，璹令用六十錢買白紙百張作錢，并酒食，自於隆政坊西門渠水上燒之。既而身輕體健，遂念誦不廢。臨問其事，時與刑部侍郎劉燕客、大理少卿辛茂將在大理鞫問，請劉召璹至，與辛卿等對問之云耳。
冀州故觀城人姜滕生，武德末年，忽遇惡疾，遂入蒙山醫療。積年不損，後始還家。身體瘡爛，手足指落。夜眠忽夢見一白石像，可長三尺許，謂之曰：但為我續手，令爾即差。至旦忽憶於武德初年在黍地裏打雀，於故村佛堂中取維摩經裂破，用繫杖頭嚇雀。有人見者云道：裂經大罪。滕生反更惡罵。遂入堂中，打白石像，右手總落。夢中所見，宛然舊像。遂往佛前頭面作禮，盡心悔過。雇匠續其像手，造經四十卷，營一精舍。一年之內，病得痊愈。鄉人號為聖像。其堂及像並皆見在。
唐姚明解者，本是普光寺沙門也。性聰敏，有文藻，工書翰，善丹青。至於鼓琴，亦當時獨絕。每欣俗網，不樂道門。至龍朔元年，舉應詔人躬赴雒陽。及升第歸俗，頗有餘言。未幾而卒。後託夢於相知淨土寺僧智整曰：明解宿無福業，不遵內教，今大受罪，非常飢乏。儻有故人之情，頗能惠一飡不？智整夢中許諾。及其寤後，乃為設食。至夜纔眠，即見明解來愧謝之。至二年秋中，又託夢於畫工曰：我以不信佛法，今大受苦痛。努力為我寫二三卷經。執手殷勤，賦詩言別。教畫工讀十八遍，令記。寤乃憶之。其詩曰：握手不能別，撫膺還自傷。痛矣時陰短，悲哉泉路長。松林驚野吹，荒土遂落寒霜。言離何以贈，留心內典章。其畫工素不識字，忽寤，乃倩人錄之，將示明解知友故人。皆曰是明解文體不惑。聞見者莫不惻然。京下道俗，傳之非一。
夫布施之業，乃是眾行之源。既標六度之初，又題四攝之首。所以給孤獨食，散黃金而不悋；須達拏王，施白象而無惜。尚能濟其厄難，忘己形軀。故薩埵投身以救飢羸之命，尸毘割股以代鷹鸇之餐。豈況國城妻子，何足經懷；寶貨倉儲，寧容在意。俗書尚云：解衣推食，摩頂至踵。車馬衣裘，朋友共弊。莫不輕財重義，愛賢好士。且自財物無常，何關人事。苦心積聚，竟復何施！四怖交煎，五家爭奪。何有智人而當寶翫？比見凡愚，悋惜家財，靡有捨心而喪軀命。但為貪生，常憂不活。遂使妻兒角目，兄弟鬩牆，眷屬乖離，親朋隔絕。良由慳因、慳緣、慳法、慳業，乖菩薩之心，妨慈悲之道。不生救護之意，唯起煩惱之情。如是之愆，寔由慳貪為本也。
如菩薩處胎經：佛說偈言：
世多愚惑人，守慳不布施。
積財千萬億，稱言是我有。
臨欲壽終時，眼見惡鬼神；
刀風解其體，無復出入息。
貪識隨善惡，受報甚苦辛。
將至受罪處，變悔無所及。
又薩遮尼揵子經偈云：
貪人多積聚，得不生厭足。
無明顛倒心，常念侵損他。
現在多怨憎，捨身墮惡道。
是故有智者，應當念知足。
惜財不布施，藏舉恐人知。
捨身空手去，餓鬼中受苦。
飢渴寒熱等，憂悲常煎煮。
智者不積聚，為破慳貪故。
又分別業報經偈云：
修行本布施，急性多瞋怒。
不依正憶念，後作大力龍。
又菩薩本行經云：若見乞者面目頻蹙，當知是人開餓鬼門。
又大集經云：有四法障礙大乘。何等為四？一、不樂惠施，二、施已生悔，三、施已觀過，四、不念菩提心。復有四法：一、為欲而施，二、為瞋而施，三、為癡而施，四、為悑畏而施。復有四法：一、不至心施，二、不自手施，三、不現見施，四、輕慢施。
又優婆塞戒經云：佛言：菩薩布施遠離四惡：一、破戒，二、疑網，三、邪見，四、慳悋。復離五法：一、施時不選有德無德，二、施時不說善惡，三、施時不擇種姓，四、施時不輕求者，五、施時不惡口罵詈。復有三事，施已不得勝妙果報：一、先多發心，後則少與。二、選擇惡物，持以施人。三、既行施已，心生悔恨。復有八事，施已不得成就上果：一、施已見受者過，二、施時心不平等，三、施已求受者作，四、施已喜自讚歎，五、說無後乃與之，六、施已惡口罵詈，七、施已求還二倍，八、施已生於疑心。如是施主則不能得親遇諸佛賢聖之人。若以具足色香味觸施於彼者，是名淨施。若偏為良福田施，不樂常施，是人未來得果報時，不樂惠施。若人施已生悔，若劫他物持以布施，是人未來雖得財物，常耗不集。若惱眷屬，得物以施，是人未來雖得大報，身常病苦。若人先不能供養父母，惱其妻子奴婢困苦而布施者，是名惡人。是假名施，不名義施。如是施者，名無憐愍，不知恩報。是人未來雖得財寶，常失不集，不能出用，身多病苦。
述曰：或復有人許施貧者，令他歡喜；後悔不與，招苦轉多。或有眾生自無信施，見他行施，不能隨喜，反生毀呰，令他不施，得罪最重。或有共物，偏用有過。如家中財物，妻子共感，多少有分，非獨感得。於中獨悋，不肯惠施，障人修福，得惡最深。故正法念經云：若有丈夫勅其婦人，令施沙門婆羅門等食。其婦慳惜，實有言無。語其夫言：家無所有，當以何等施與沙門及福人等。如是婦人，誑夫悋財而不布施，身壞命終，墮於鍼口餓鬼之中。由其積習，多造惡業，是故婦人多生餓鬼道中。何以故？女人貪欲嫉妬多故，不及丈夫。女人小心輕心不及丈夫。以是因緣，生餓鬼中。乃至嫉妬惡業，不失不壞不朽，於餓鬼中不能得脫。業盡得脫，從此命終生畜生中，受遮吒迦鳥身。常患飢渴，受大苦惱。畜生中死，生於人中。以餘業故，常困飢渴，受苦難窮，常行乞食。
或復於家共有供中偏食，不與他人，亦得重罪。故正法念經云：多食美食而自食噉，不施妻子及餘眷屬。妻子等但得嗅其香氣，不知其味。於妻子前而獨食之。以慳嫉故，同業眷屬而不施與。亦教他人不給妻子，起隨喜心。數造斯過而不改悔，不生慚愧。如是惡人，身壞命終，生於食氣餓鬼之中。既生之後，飢渴燒身，處處奔走，申吟嘷噭，悲泣愁毒。唯恃塔廟及以天祀，有信之人設諸供養，因其香氣及嗅餘氣，以自活命。故知眾生獨用家物及偏獨食，皆得大罪。或慮無財，乃至水草亦不將施；後受貧苦，世世不絕。故優婆塞戒經云：無財之人自說無財，是義不然。何以故？一切水草，人無不有。雖是國主，不必能施。雖是貧窮，非不能施。何以故？貧窮之人亦有食分。食已洗器，棄蕩滌汁，施應食者，亦得福德。若以塵麨施於蟻子，亦得無量福德果報。天下極貧，誰當無此塵許麨耶？極貧之人，誰當赤露無衣服者？若有衣服，豈無一線一鍼施人繫瘡，一指許財作燈炷耶！善男子，天下之人誰現貧窮無其身者？如其有身，見他作福，身應往助，執投掃灑，亦得福報。故成實論云：掃一閻浮僧地，不如掃一手掌佛地。
又四分律及彌沙塞律云：昔佛在世時，跋提城內有大居士，字曰琝荼，饒財珍富，有大威力，隨意所欲，周給人物。倉中有孔，大如車軸，穀米自出。婦以八升米作飯，飼四部兵及四方來者，食故不盡。其兒以千兩金與四部兵及四方乞者，隨意不盡。兒婦以一裹香塗四部兵并四方來乞者，隨意令足，香故不盡。奴以一犁耕田七壟，出米滋多。其婢以八升穀與四部兵，人馬食之不盡。家內良賤共爭，各是我福力。琝荼詣佛，請問誰力？佛言：汝等共有。昔王舍城有一織師。織師有婦，又有一兒，兒又有婦，有一奴一婢，一時共食。有辟支佛來就舍乞食，各欲當分捨與。辟支佛言：各減少許，於汝不少，在我得足。即共從之。辟支食已，於虛空中現諸神變方去。織師眷屬捨命生四天王天，至于他化，展轉七返。餘福此生果報齊等。
如涅槃經云：菩薩凡行施時，見受者持戒、破戒，是田、非田，此是知識，此非知識。施時不見是器、非器；不擇日時是處、非處；亦復不計飢饉豐樂；不現因果，此是眾生，此非眾生，是福、非福。雖復不見施者、受者及以財物，乃至不見斷及果報，而常行施無有斷絕。菩薩若見持戒、破戒乃至果報，終不能施。若不布施，則不具足檀波羅密；若不具足檀波羅蜜，則不能成阿耨菩提。譬如有人身被毒箭，其人眷屬欲令安隱，為除毒故，即命良醫而為拔箭。彼人方言：且待莫觸。我今當觀如是毒箭從何方來耶？誰之所射？為是剎利婆羅門、毘舍、首陀？復更作念：是何木耶，竹耶，柳耶？其鏃鐵者，何冶所出？剛耶，柔耶？其毛羽者，是何鳥翼？烏鴟鷲耶？所有毒者為從作生，自然而有？是人毒、惡蛇毒耶？如是癡人，竟未能知，尋便命終。菩薩亦爾。若行施時分別受者持戒、破戒乃至果報，終不能施。若不能施，則不具足檀波羅蜜乃至菩提。
又淨業障經云：若菩薩觀慳乃施，不作二相；持戒、毀戒，不作二相；瞋恚、忍辱，懈怠、精進，亂心、禪定，愚癡、智慧，不作二相。是則名為淨諸業障。
又佛說太子須大拏經云：佛告阿難：過去不可計劫，時有大國，名為葉波。其王號曰濕波。王有二萬夫人，了無有子。王自禱祠諸神，天人便覺有娠。至滿十月，太子便生，字為須大拏。至年十六，書藝悉備，少小已來，常好布施。太子年大，王為納妃，名曼坻，國王女也，端正無比。太子有一男一女。太子思惟欲作檀波羅蜜，出城游觀。帝釋化作貧窮聾盲瘖瘂人，悉在道邊。太子見已，愁憂不樂。太子白王：欲從大王乞求一願，不審聽不？王答：欲願何等？不違汝意。太子言：我願欲得大王中藏所有珍寶，置四城門外及著市中，以用布施。在所求索，不逆其意。王語太子：恣汝所欲，不違汝也。太子即輦珍寶著四城門外及著市中，恣人所索。八方上下莫不聞知。千里萬里來者，恣意與之，不逆其意。時有敵國怨家，聞太子好喜布施，所在求索，不逆其意。即會諸臣及眾道士，共集議言：葉波國王有行蓮華上白象，名須檀延者，多力健鬪，每與諸國共相攻伐，此象常勝。誰能往乞者？諸臣咸言：無能往者。中有婆羅門八人即白王言：我能往乞，當給我糧。王即給之。王便語言：能得象者，我重賞汝。道士八人即詣葉波國，至太子宮門，悉皆柱杖，俱翹一脚住。自說言：故從遠來，欲有所乞。太子聞之，甚大歡喜，便出迎之。前為作禮，如子見父。因相慰勞，問何所求？道士答言：我聞太子好喜布施，不逆人意。太子名字，流聞八方，上徹蒼天，下入黃泉。布施之功，德不可量。欲從太子乞行蓮華上白象。太子即將至厩中，令取一象。道士等八人言：我正欲得行蓮華上白象，名須檀延者。太子言：此大象是我父王之所愛重，王視如我。若與卿者，我即失父王意，或逐我出國。太子即自思惟：我前有要，所布施，不逆人意。今不與者，違我本心。若不以此象施者，何從得成無上平等？即勅左右被象金鞍，疾牽來出。太子左手持水，澡道士手，右手牽象以授與之。八人得象，祝願太子，共騎白象，歡喜而去。太子語道士言：卿速疾去。王若知者，便追奪卿。道士八人即便疾去。國中諸臣聞以象施怨家，皆大驚悑。王聞愕然：今得天下，有此象故。此象勝於六十象力。而太子用與怨家，恐將失國。當如之何？太子如是布施，中藏日空。臣恐舉國及其妻子皆以與人。王聞是語，益大不樂。王共諸臣議之，將欲種種刑罰太子。有大臣白王不許。但逐出國，置野田山中十二年許，當使慚愧。王即隨此大臣所言。王語太子：汝出國去，徒汝著檀特山十二年。太子白王：不敢違教。復願布施七日，展我微心，乃出國去。王言：汝正坐布施太劇，空我國藏，失我敵寶，故逐汝耳。促疾出去，不聽汝也。太子白言：不敢違戾大王教令。我自有私財，願得布施，盡之乃去，不敢煩國。二萬夫人共詣王所，請留太子，布施七日，乃令出國。王即聽之。四遠來者，恣意與之。七日財盡，貧者得富，萬民歡喜。太子辭妻。妃聞愕然：太子何過，乃當是乎！太子具答因緣，是故逐我。曼坻言：使國豐溢，富樂無極。但當努力共於山中求索道耳。太子言：人在山中，恐悑之處。汝常憍樂，何能忍是。妃答太子：我終不能相離也。王者以幡為幟，火者以煙為幟，婦者以夫為幟。我但依怙太子。若有來乞丐者，我當應之。乃至有人索我及兒女者，隨太子所施。太子言：汝能爾者大善。太子與妃及其二子共至母所，辭別欲去。白其母言：願數諫王，以政治國，莫邪枉人。母聞辭別，感激悲哀。語傍人言：我身如石，心如剛鐵。奉事大王，未曾有過。今有一子而捨我去，我心何能不破如死！太子與妃及二子俱為父母作禮而去。二萬夫人以真珠各一貫，以奉太子。四千大臣作七寶珠奉上太子。太子從宮出城，悉施四遠，即時皆盡。國中大小數千萬人共送太子。觀者皆惜垂淚而別。太子與妃俱載，自御而去。前去已遠，止息樹下。有婆羅門來乞馬，太子即御車，以馬與之。以二子著車上，妃於後推，太子轅中步挽而去。適復前行，復逢婆羅門來乞車，太子即以車與之。適復前行，復有婆羅門來乞。太子言：我不與卿有所愛惜，我財物皆盡。婆羅門言：無財物者，與我身上衣。太子即解與之，更著一故衣。適復前行，復逢婆羅門來乞，太子以妃衣服與之。轉復前行，復逢婆羅門來乞，太子兩兒衣服與之。太子布施車馬錢財衣被了盡無所有，初無悔心大如毛髮。太子自負其兒，妃抱其女，步行而去，相隨入山。檀特山去葉波國六千餘里。去國遂遠，行在澤中，大苦飢渴。忉利帝釋即於曠澤化作城郭，伎樂衣食，備滿城中。有人出迎太子，便可於此留止飲食，以相娛樂。妃語太子：行道甚極，可暇止此不？太子言：父王徙我著檀特山中。於此留者，違父王命，非孝子也。遂便出城，顧視不復見城。轉復前行，到檀特山。山下有水，深不可度。妃語太子：且當住此，須水減乃度。太子言：父王徙我著山，於此住者，違父王教。太子慈心，水中有山，以堰斷水，褰衣而度。即心念言：水當澆灌，殺諸人畜。即還謂水言：復流如故。若有欲來至我所者，皆當令度。太子適語已，水即復流如故。前到山中，見山嶔崟，樹木繁茂，百鳥悲鳴，流泉清池，美水甘果。太子語妃：觀是山中，亦有學道者。太子入山，山中禽獸皆大歡喜，來迎太子。山上有一道人，名阿州陀，年五百歲，有絕妙之德。太子作禮，却住白言：今在山中，何許有好果泉可止處耶？阿州陀言：是山中者，並是福地，所在可止。道人復言：今此山中清淨之處，卿云何將妻子來而欲學道乎？太子未答，曼坻即問道人言：在此學道為幾何歲？道人言：四五百歲。曼坻言：計有吾我何時得道？道人言：我實不及此事也。太子即問道人言：頗聞葉波國王太子須大拏不？道人言：我數聞之，但未見耳。太子言：我正是須大拏也。道人問太子：所求何等？太子答言：欲求摩訶衍。道人言：功德乃爾，今得摩訶衍不久也。太子得無上道時，我當作第一神足弟子。道人即指語太子所止處。太子即以法道結頭編髮，以水果為飲食。即作草屋，男女別處。男名耶利，年七歲，著草衣，隨父出入。女名罽拏延，年六歲，著鹿皮衣，隨母出入。山中禽獸皆悉歡喜，來依附太子。空池皆生泉水，枯木皆生華葉。諸毒皆消，果樹並茂。太子男女在於水邊，與禽獸共戲。時拘留國有貧窮婆羅門，年四十乃取婦。婦大端正。婆羅門有十二醜，狀類似鬼。其婦惡見，祝欲令死。婦行汲水，道逢年少，嗤說其婿。持水且歸，語其婿言：我適取水，年少調我。為我索奴婢，我不自汲水，人亦不笑我。婿言：我貧，當何所得？婦言：不為我索奴婢者，我當便去，不復共居。婦復言：我常聞太子須大拏坐施太劇，父王徙著檀特山中，有一男一女，可乞之。時婆羅門即詣檀特山，至大水邊，但念太子，即便得度。時婆羅門遂入山中，逢獵師問太子處，即指示處。婆羅門即到太子所。太子遙見，甚大歡喜，迎為作禮。因相慰勞，問：何所從來？婆羅門言：我從遠來，拘留國人。久聞太子好喜布施，欲從太子乞丐。太子言：我不與卿惜，我所有盡賜，無以相與。婆羅門言：若無物者，與我兩兒以為給使。如是至三。太子言：卿故遠來，何不相與。時兩兒行戲，太子呼語言：此婆羅門遠來乞汝，我已許之，汝便隨去。太子即牽授與，地為震動。兩兒不肯隨去，還至父前長跪，謂父言：我宿何罪，今遭值此，乃以國王種為人奴婢？向父悔過。從是因緣，罪滅福生，世世莫復值是。太子語兒言：天下恩愛，皆當別離。一切無常，何可保守。我得無上道時，自當度汝。兩兒語父言：為我謝母，今便永絕，恨不面別。自我宿罪，當遭此大苦。念母失我，憂苦愁勞。婆羅門言：我老且羸，小兒各當捨我至其母所，我當奈何得之？當縛付我。太子即反兩小兒手，使婆羅門自縛之，繫令相連，總持繩頭。兩兒不肯去，以捶鞭之，血出流地。太子見之，淚出墮地，地為之沸。太子與諸禽獸皆送兩兒，不見乃還。時諸禽獸皆隨太子還至兩兒戲處，號呼自撲。兒於道中，以繩繞樹，不肯去，冀其母來。婆羅門以捶鞭之。兩兒言：莫復撾我，我自去耳。仰天呼言：山神樹神一切哀念。我不見母別，可語我母，拾果疾來，與我相見。母於山中，左足下癢，右目復暖，兩乳汁出。便自思惟：未嘗有是怪，當用果為？宜歸視我兒，得無有他。棄果走還。天王帝釋知太子以兒與人，恐妃敗其善心，便化作師子，當道而蹲。妃語師子：願小相避，使我得過。師子知婆羅門去遠，乃起避道，令妃得過。妃還見太子獨坐，不見兩兒。自至草屋，處處求之不見。便還至太子所，問：兩兒何在？太子不應。為持與誰？早語我處，莫令我狂。如是至三，太子不應。妃更愁苦：太子不應，益我迷荒。太子語妃：拘留國有一婆羅門來，從我乞兩兒，便以與之。妃聞感激，躄地而倒，如太山崩，宛轉啼哭而不可止。太子言：且止。汝識過去提和竭羅佛時本要不耶？我於爾時作婆羅門子，字鞞多衛。汝作婆羅門女，字須羅陀。汝持華七莖，我持銀錢五百，買汝五華，欲以散佛。汝以二華寄我上佛，而求願言：願我後生常為卿妻。我於爾時與汝要言：欲為我妻者，當隨我意，在所布施，不逆人心。唯不以父母施耳。其餘施者，皆隨我意。汝答言：可。今以兒施而反亂我善心耶？妃聞太子言，心意開解，便識宿命，聽隨太子布施，疾得所願。天王帝釋見太子布施如此，即下試太子，知欲何求？化作婆羅門，亦有十二醜，到太子前而自說言：常聞太子好喜布施，不逆人意，故來到此，願乞我妃。太子言：諾，大善可得。妃言：今以我與人，誰當供養太子者？太子答言：今不以汝施者，何得成無上平等？太子即牽妃授之。天帝釋知見太子了無悔意，諸天讚歎，天地大動。時婆羅門便將妃去，行至七步，尋將妃還以寄太子：莫復與人。太子言：何為不取？婆羅門語太子言：我非婆羅門，是天帝釋，故來相試欲願何等。即復釋身。妃即作禮，從索三願：一、令將我兒去婆羅門，還賣著我本國中。二、令我兩兒不苦飢渴。三、令我及太子早得還國。天王釋言：當如前願。太子言：願令眾生皆得解脫，無復生老病死之苦。帝釋言：大哉所願無上，所願特尊，非我所及。帝釋言畢，忽然不見。時拘留國婆羅門得兒還家，婦逆罵之：何忍持此面還。此兒國王種，而無慈心，撾打令生瘡，身體膿血。促持衒賣，更求使者。婿隨婦言，即行賣之。天帝行市言：此兒貴，無能買者。乃至葉波國。中，大臣人民識是太子兒，大王之孫，舉國悲哀。諸臣即問，所從得此兒來？婆羅門言：我自乞得。人欲奪取，中有長者而諫之曰：斯乃太子布施之心，以至於此。而今奪之，違太子意。不如白王，王聞知者，自當贖之。諸臣白王，王聞大驚，即呼婆羅門，使將兒入宮。王與夫人及諸宮女遙見兩兒，莫不哽噎。王問：何緣得此兒？婆羅門答言：我從太子乞丐得耳。王呼兩兒而欲抱之，兒皆啼泣不肯就抱。王問婆羅門：賣索幾錢？婆羅門未答。男兒便言：男直銀錢一千，特牛一百頭。女直金錢二千，牸牛二百頭。王言：男兒人之所珍，何故男賤而女貴耶？兒言：後宮婇女與王無親，或出微賤，或但婢使，王意所幸，便得尊貴。王獨有一子而逐之深山，了無念子之意。是以明知男賤而女貴也。王聞是語，感激悲哀，號泣交并，言：我大負汝。何故不就我抱，汝恚我乎？畏婆羅門耶？兒言：不敢怨王，亦不畏婆羅門。本是王孫，今為奴婢。何有奴婢而就王抱，是故不敢。王聞是語，倍增悲愴，即如其言。更呼兩兒，兒便就王抱。王抱兩孫，手摩其頭，問兩兒言：汝父在山，何所飲食？披服何等？兒具答之。王即遣使促迎太子。便以王命而告太子，太子答言：王徙我山中一十二年為期。今猶一年在，年滿當歸。使還白王，王更作手書以與太子：汝是智人，去時當忍，來時亦忍，云何恚我不還？太子得書，頂戴作禮，却繞七匝，便發視之。山中禽獸聞太子還，跳踉宛轉，自撲號呼，泉水為空竭，禽獸為不乳，百鳥皆悲鳴，用失太子故。太子與妃俱還本國。敵國怨家聞太子當還，即遣使者裝被白象，金銀鞍勒，以金鉢盛銀粟，銀鉢盛金粟，逆於道中，以還太子。辭謝悔過，言：前乞白象，愚癡故耳，坐我之故，逐徙太子。今聞來還，內懷歡喜。今以白象奉還太子，願垂納受，以除罪咎。太子答言：譬如有人，設百味食，持有所上。其人嘔吐在地，寧復香潔可更食不？今我布施，譬亦若吐，還終不受。速乘象去，謝汝國王。若屈使者遠相勞問。於是使者即乘象還，白王如是。因此象故，敵國之怨化為慈仁。國王及眾臣等皆發無上平等道意。父王乘象，出迎太子。太子便前，頭面作禮，從王而歸。國中人民莫不歡喜，散華燒香以待太子。太子入宮，即到母前，頭面作禮而問起居。王以寶藏付與太子，恣意布施，轉勝於前。布施不休，自致得佛。佛告阿難：我宿命所行布施如是。太子須大拏者，我身是也。時父王者，今現我父閱頭檀是。爾時母者，今現我母摩耶是也。是時妃者，今瞿夷是。時山中道人阿州陀者，今目揵連是。時天帝釋者，今舍利弗是。時獵師者，今阿難是。時男兒耶利者，今現我子羅雲是。女兒罽延者，今現羅漢朱利母是。時乞兒婆羅門者，今調達是。時婆羅門婦者，旃遮那摩是。勤苦如是，無央數劫，常行檀波羅蜜布施如是。
述曰：此明財法相對，校量優劣。故智度論云：佛說施中法施第一。何以故？財施有量，法施無量。財施欲界報，法施出三界報。財施不能斷漏，法施清昇彼岸。財施但感人天報，法施通感三乘果。財施愚智俱閑，法施唯局智人。財施唯能施者得福，法施通益能所。財施愚畜能受，法施唯局聰人。財施但益色身，法施能利心神。財施能增貪病，法施能除三毒。故大集經云：施寶雖多，不如至心誦持一偈。法施最妙，勝過飲食。
又未曾有因緣經云：天帝問曰：施食施法有何功德？唯願說之。野干答曰：布施飲食，濟一日之命。施珍寶物，濟一世之乏，增益繫縛。說法教化，名為法施，能令眾生出世間道。
又大丈夫論云：財施者，人道中有；法施者，大悲中有。財施者，除眾生身苦；法施者，除眾生心苦。財施，愛多者，施與財寶；愚癡多者，施與其法。財施者，為其作無盡錢財；法施者，為得無盡智。財施者，為得身樂；法施者，為得心樂。財施者，為眾生所愛；法施者，為世間所敬。財施者，為愚人所愛；法施者，為智者所愛。財施者，能與現樂；法施者，能與天道涅槃之樂。如偈曰：
佛智處虛空，大悲為密雲，
法施如甘雨，充滿陰界池。
四攝為方便，安樂解脫因，
修治八正道，能得涅槃果。
又月燈三昧經云：佛言：若有菩薩行於法施，有十種利益。何等為十？一、棄捨惡事，二、能作善事，三、住善人法，四、淨佛國土，五、趣詣道場，六、捨所愛事，七、降伏煩惱，八、於諸眾生施福德分，九、於諸眾生修習慈心，十、見法得於喜樂。
又菩薩地持論云：菩薩知彼邪見求法短者，不授其法，不與經卷。若性貪財賣經卷者，亦不施與法。若得經卷隱藏不顯，亦不施與法。若非彼人所知義者，亦不施與法。若非彼人所知義者，亦不施與。若是彼所知義，於此經卷已自知義，則便持經隨所樂與。若未知義，自須修學。又知他人所有如是經，示語其處，若更書與。菩薩當自觀心，少有法慳者，當持經與，為法施故，我寧以法施現世癡瘂，為除煩惱，猶尚應施，況作將來智慧方便。
又優婆塞戒經云：若有比丘、比丘尼、優婆塞、優婆夷，能教化人具足戒施多聞智慧，若以紙墨令人書寫，若自書寫如來正典，然後施人令得讀誦，是名法施。如是施者，未來天上得好上色。何以故？眾生聞法，斷除瞋心；以是因緣，未來世中得成上色。眾生聞法，慈心不殺；以是因緣，未來世中得壽命長。眾法聞法，不盜他財寶；以是因緣，未來世中多饒財寶。眾生聞法，開心樂施；以是因緣，未來世中身得大力。眾生聞法，離諸放逸；以是因緣，未來世中身得安樂。眾生聞法，除瞋癡心；以是因緣，未來世中得無礙辯才。眾生聞法，信心無疑；以是因緣，未來世中信心明了。戒施聞慧亦復如是。故知法施殊勝，過於財施。
問：既知法施勝過財施，今時眾生但學法施，不行財施，未知得不？答：為不解財施，迷心而施，苟求色聲人天樂報，恐墜三塗，不成出世。所以聖人殷勤歎法，令其寤解三事體空，而行財施，遠成菩提涅槃勝果。自餘戒忍六度萬行，皆籍智慧，開道成勝。
又智度論云：前五度等，譬同盲人；第六般若，事同有目。若不得般若開導，前五便墮惡道，不成出世。若聞法施過於捨財，愚人不解，即便祕財，唯樂讀經。若行此法，不如有人解心捨施一錢，勝過迷心讀經百千萬卷。是以如來設教，意存解行。若唯解無行，解則便虛。若唯行無解，行則便孤。要具解行，方到彼岸。
又菩薩藏經云：當知菩薩摩訶薩具足如是四攝之法。由是法故，菩薩摩訶薩常處長夜，攝諸眾生。何等為四？所謂布施、愛語、利行、同事。如是名為四種攝法。所言施者，具有二種：一者財施，二者法施。是為布施。言愛語者，謂於一切諸來求乞，或樂聞法，菩薩悉能愛語慰喻。言利行者，謂能滿足若自若他所有意樂。言同事者，隨己所有智及功德，為他演說，攝受建立一切眾生，令其安住若智若法。言法施者，如所聞法廣為他說。言愛語者，以無染心分別開示。言利行者，謂於他授誦經典乃至說法，無有厭倦。言同事者，以不捨離一切智心，安置含生於正法所。是故菩薩於一切時常行法施。若自無財，隨喜他施。若自有財，供養智人，還得聰報。
又賢愚經云：時諸比丘咸皆生疑：賢者阿難本造何行，獲斯總持，聞佛所說，一言不失？俱往佛所而白佛言：賢者阿難本興何福而得如是無量總持？唯願世尊當見開示。佛告諸比丘：乃往過去阿僧祇劫，有一比丘度一沙彌，常以嚴勅，教令誦經，日日課限。其經足者，便以歡喜；若其不足，苦切責之。於是沙彌常懷懊惱，讀經雖得，復無食調。若行乞食，疾得食時，讀經便足。乞食若遲，讀則不充；若經不足，當被切責。心懷愁悶，啼哭而行。時有長者見其洟泣，前呼問之：何以懊惱？沙彌答曰：長者當知，我師嚴難，勅我讀經，日日課限。若具足者，即以歡喜；若其不充，苦切見責。我行乞食，若疾得者，讀經即足。若乞遲得，讀便不充；若不得經，便被切責。以是事故，我用愁耳。於時長者即語沙彌：從今已後，常詣我家，當供養食，令汝不憂。食已專心，勤加讀經。於時沙彌聞是語已，得專心意，勤加讀經，課限不減，日日常度。師徒於是俱用歡喜。佛告比丘：爾時師者，定光佛是。沙彌者，今我身是。時大長者供養者，今阿難是。乃由過去造是行故，今得總持無有忘失。
述曰：謂能施之人，行有智愚。若智人行施，要觀前人。有益便施。無益不施。故優婆塞戒經云。若見貧窮者先語言。汝能歸依三寶受齋戒不。若言能者。先授三歸及齋戒。後則與施物。若言不能。後語言。能隨我語念一切法無常無我涅槃寂滅不。若言能者。教已便施。如其無財教餘有財令作是施。若其愚人貪著財物。不知無常人物屬他。戀著慳惜。菩薩見此無益之物。即令急施。廢修道業。故大莊嚴論云。若物能令起惱則不應畜。縱令寶翫要必有離。如蜂作蜜他得自不得。財寶亦如是。
又地持論云。若菩薩布施令他受苦。若致逼迫。若被侵欺及非法求。自力他力不隨所欲。為眾生故。寧自棄捨身命不隨彼欲。令致逼迫則不施與。非是菩薩行淨施時。菩薩外不施者。若有眾生求毒火刀酒媒行作戲等一切非法來求乞者。菩薩不施。若施與者而多起惡。墮於惡道。不到彼岸。若他求索我之身分。即須施與。不須量他前人起退屈心。
又智度論問。云何布施得到彼岸不到彼岸。答曰。如舍利弗於六十劫中行菩薩道欲度彼岸。時有乞人來乞其眼。舍利弗言。眼無所任。何以索之。若須我身及以財物者。當以相與。答言。不須。唯欲得眼。若汝實行檀者。以眼見與。爾時舍利弗出一眼與之。乞者得眼。於舍利弗前嗅之。嫌臭唾而棄地。又以脚蹋。舍利弗思惟言。如此弊人難可度也。眼實無用而強索之。既得無用而棄。又以脚蹋。何弊之甚。如此人輩不可度也。不如自調早度生死。思惟是已於菩薩道退迴向小乘。是名不到彼岸。若能不退成辦佛道名到彼岸。
如優婆塞戒經云。若施畜生得百倍報。施破戒者得千倍報。施持戒者得十萬報。施外道離欲人得百萬報。施向道者得千億報。施須陀洹得無量報。向斯陀含亦無量報。乃至成佛亦無量報。我今為汝分別諸福田。故作是說。若能至心生大憐愍施於畜生。專心恭敬施於諸佛。其福正等無有差別。言百倍得。如以壽命色力安辯施於彼者。施主後得壽命色力安樂辯才。各各百倍。乃至無量亦復如是。是故我於契經中說。我施舍利弗。舍利弗亦施於我。然我得福多。非舍利弗得福多也。或有人說。受者作惡罪及施主。是義不然。何以故。施主施時為破彼苦。非為作罪。是故施主應得善果。受者作惡。罪自鍾己。不及施主。問若施聖人得福多者。云何經說智人行施不簡福田。答今釋此意義有多途。明能施之人。有愚智之別。所施之境。有悲敬之殊。悲是貧苦。敬是三寶。悲是田劣而心勝。敬是田勝而心劣。若取心勝施佛。則不如施貧。故像法決疑經云。有諸眾生。見他聚集作諸福業。但求名聞。傾家財物以用布施。及見貧窮孤獨。呵罵驅出不濟一毫。如此眾生名為顛倒作善癡狂禍福。名為不正作福。如此人等甚可憐愍。用財甚多獲福甚少。善男子。我於一時告諸大眾。若人於阿僧祇身供養十方諸佛并諸菩薩及聲聞眾。不如有人施畜生一口飲食。其福勝彼百千萬倍無量無邊。乃至施與餓狗蟻子等。悲田最勝。
又智度論云。如舍利弗。以一鉢飯上佛。佛即迴施狗。而問舍利弗。誰得福多。舍利弗言。如我解佛法義。佛施狗得福多。若據敬法重人識位修道。敬田即勝。故優婆塞戒經云。若施畜生得百倍報。乃至須陀洹得無量報。羅漢辟支尚不如佛。況餘類也。若據平等而行施者。無問悲敬。等心而施得福弘廣。故維摩經云。分作二分。一分施彼難勝如來。一分與城中最下乞人。福田無二。
又賢愚經云。佛姨母摩訶波闍波提。佛已出家。手自紡織。預作一端金色之㲲。積心係想唯俟於佛。既得見佛喜發心髓。即持此㲲奉上如來。佛告憍曇彌。汝持此㲲往奉眾僧。波提重白佛言。自佛出家心每思念。故手自紡織規心俟佛。唯願垂愍為我受之。佛告之曰。知母專心欲用施我。然恩愛心施福不弘廣。若施眾僧獲報彌多。我知此事是以相勸。
又居士請僧福田經云。別請五百羅漢。不如僧次一凡夫僧。吾法中無受別請法。若有別請僧者。非吾弟子。是六師法。七佛所不可。故知施有三種。故不可以一概論也。
述曰。此別有五種相對。第一田財相對有四。一田勝財劣。如童子施土與佛等。二財勝田劣。如將寶施貧人等。三田財俱勝。如將寶施佛等。四田財俱劣。如將草施畜等。
第二輕重相對有四。一心重財輕。如貧女將一錢施大眾得福弘多。二財重心輕如王夫人。心慢多將寶物。施眾得福尠少。
第三空有相對。一空心不空境。如雖學空觀然惜財不施還得貧報。二空境不空心。知財不堅常多樂施得福增多。
第四多少相對。如法句喻經云。施有四事。何等為四。一者施多得福報少。二者施少得福報多。三者施少得福報少。四者施多得福報亦多。何謂施多得福報少。其人愚癡殺生祭祠。飲酒歌舞。損費錢寶無有福慧。是為施多得福少。何謂施少得福多者。能以慈心奉道德人。眾僧食已精進學誦。施此雖少其福彌大。是為施少得福多。何謂施少得報少者。以慳貪惡意施凡道士。兩俱愚癡。是故施少得福亦少。何謂施多得福多者。若有賢者覺世無常。好心出財。起立塔寺。精舍園果。供養三尊。衣被履屣床榻厨膳。斯福如五大河流入于大海。福流如是。世世不斷。是為施多其報亦多。
第五染淨相對。如智度論云。佛法中有四種布施。一施者清淨受者不淨。二施者不淨受者清淨。三施受俱淨。四施受俱不淨。佛自供養佛故。是為二俱清淨。如東方寶積佛功德力所生華。寄十住法身普明菩薩。送此華來上散釋迦牟尼佛。知十方佛是第一福田。是為二俱清淨。
如大寶積經云。財施有五種。一至心施。二信心施。三隨時施。四自手施。五如法施。
述曰。然所施之財。有是有非。非法之物縱將布施得福尠少。如法之財得福彌多。如大寶積經云。所不應施復有五事。一非理求財不以施人。物不淨故。二酒及毒藥不以施人。亂眾生故。三罝羅機網不以施人。惱眾生故。四刀杖箭不以施人。害眾生故。五音樂女色不以施人。壞淨心故。
又地持論云。菩薩亦不以不如法食施。所謂施出家人餘殘飲食。便利洟唾膿血污食。不語不知飯及麥飯。不如法和應棄者。謂不葱食雜污不肉食不酒飲雜污。如是和合不如法者。勿以施人。
又智度論云。若人鞭打拷掠閉繫法得財而作布施。生象馬牛中。雖受畜生形負重鞭策羇靽乘騎。而得好屋好食。為人所重以人供給。又如惡人多懷瞋恚心由不端而行布施。當墮龍中得七寶宮殿妙食好色。又如憍人多慢瞋心布施。墮金翅鳥中常得自在。有如意寶珠以為纓絡。種種所須皆得自恣。無不如意。變化萬端無事不辦。又如宰官之人枉濫人民不順治法。而取財物以用布施。墮鬼神中作鳩槃茶鬼。能種種變化五塵自娛。又如多瞋佷戾嗜好酒肉之人而行布施。墮地夜叉鬼中。常得種種歡樂音樂飲食。又如有人剛愎強梁而能布施車馬代步。墮虛空夜叉中而有大力。所至如風。又如有人妬心好諍而能以好房舍臥具衣服飲食布施。故生宮觀飛行夜叉中。有種種娛樂便身之物。若惱前人強求人物而營福者。反招其罪。不如靜心修治內心得利轉勝。
又優婆塞經云。若惱眷屬得物以施。是人未來雖得大報身當病苦。若先不能供養父母。惱其妻子奴婢困苦而布施者。是名惡人。是假名施。不名義施。如是施者。名無憐愍。不知報恩。是人未來雖得財寶。常求不集不能出用。身多病苦。以此文證。強役人物營修福者。反招苦報。何名出益。今時末世道俗訛替。競興齋講強抑求財。營修塔寺依經不合。反招前罪。不如靜坐內修實行。出離中勝無過於此。若有淨心為人說法。前人敬誠求法捨施。即須為說令成福智。不得見有前判。雷同總撥妄生譏謗。抑遏前福。
又無性攝論釋云。謂菩薩見彼有情。於其財位。有重業障。故不施與。令知慧施空無有果。設復施彼亦不能受。何用施為。如有頌言。
又增一阿含經云。爾時世尊告諸比丘。應時之施有五事益。云何為五。一者施遠來人。二者施遠去人。三者施病人。四者儉時施。五者若初得新果蓏若穀食等。先與持戒精進人。然後自食。是故欲行此五施。當念隨時施。若應時淨施者。還得應時果報。謂隨時所宜淨心而施。若寒時施溫室氈被薪火暖食等。若熱時施涼室輕衣水扇冷物等。渴時與漿。飢時給食。風雨送供。天和請僧。如是隨時應情令悅。未來獲福還受順報。
又菩薩地持論云。一切施者。略說有二種。一內物。二外物。菩薩捨身。是名內施。若為食吐眾生食已吐施。是名內外施。除上所說。是名外施。菩薩內施有二種。一隨所欲作他力自在捨身布施。譬如有人為衣食故繫屬於人為他僕使。如是菩薩不為利養。但為無上菩提。為安樂眾生。為滿足檀波羅蜜。隨所欲作他力自在捨身布施。二隨他所須。支節等一切施與。菩薩外施復有三種。一隨其所求受用樂具歡喜施與。二奉事彼故一切捨心一切施與。菩薩內外物非無差別。等施一切。或有所施。或有不施。若於眾生樂而不安。不樂不安。則不施與。若於眾生安而不樂。亦安亦樂。是則盡施。
又大集經云。菩薩有四種施具足智慧。何等為四。一以紙筆墨與法師令書寫經。二種種校飾莊嚴妙座以施法師。三以諸所須供養之具奉上法師。四無諂曲心讚歎法師。
又智度論云。若人布施修福。不好有為作業生活。則得生四天王處。若人布施加以供養父母伯叔兄弟姊妹等。無瞋無恨不好諍訟。又不喜諍訟之人。得生忉利天乃至他化自在天。
又優婆塞戒經云。若以衣施得上妙色。若以食施得無上力。若以燈施得淨妙眼。若以乘施身受安樂。若以舍施所須無乏。
若以淨妙物施。後得好色。人所樂見。善名流布。所求如意。生上種姓。是不名為惡。
若為自身造作衣服莊嚴之具種種器物。作已歡喜自未服用。持以施人。是人未來得如意樹。若有人能日日立要。先施他食。然後自食。若違此要誓輸佛物。犯則生愧。如其不違。即是微妙智慧因緣。如是施者諸施中最上。是人亦得名上施主。
若給妻子奴婢衣食。常以憐愍歡喜心與。未來則得無量福德。若復觀田倉中多有鼠雀犯暴穀米。常生憐愍復作是念。如是鼠雀因我得活。念已歡喜無觸惱想。當知是人得福無量。
又大寶積經云。若以華施。具陀羅尼七覺華故。
若以香施。具戒定慧熏塗身故。若以果施具戒成就無漏果故。
若以食施。具足命辯色力樂故。
若以衣施。具清淨色除無慚愧故。
若以燈施。具足佛眼照了一切諸法性故。
若以象馬車乘施。得無上乘具足神通故。
若以瓔珞施。具足八十隨形好故。
若以珍寶施。具足大人三十二相故。
若以筋力僕使施。具佛十力四無畏故。
取要言之。乃至國城妻子頭目手足舉身施與。心無悋惜。為得無上菩提度眾生故。
又大菩薩藏經云。菩薩為得阿耨菩提故。行拕那波羅蜜多時。所修布施。又得十種稱讚利益。何等為十。一者菩薩摩訶薩以上妙五欲施故。獲得清淨戒定慧聚及以解脫解脫知見聚無不具足。二者菩薩以上妙戲樂器施故。獲得清淨游戲法樂無不具足。三者菩薩以足施故。感得圓滿法義之足。趣菩提坐無不具足。四者菩薩以手施故。感得圓滿清淨法手。拯濟眾生無不具足。五者菩薩以耳鼻施故。獲得諸根圓滿成就無不具足。六者以支節施故。獲得清淨無染威嚴佛身無不具足。七者菩薩以目施故。獲得觀視一切眾生。清淨法眼無有障礙。無不具足。八者菩薩以血肉施故。獲得堅固身命。攝持長養一切眾生。真實善權無不具足。九者菩薩以髓腦施故。獲得圓滿不可破壞等金剛身無不具足。十者菩薩以頭施故。證得圓滿超過三界無上最上一切智智之首。無不具足。舍利子。菩薩摩訶薩為得菩提行如是施。攝受如是相貌圓滿佛法稱讚利益上妙功德。皆為滿足拕那波羅蜜多故。爾時世尊。而說頌曰。
又百緣經云。佛在世時。舍衛城中有一長者。財寶無量不可稱計。其婦生一男兒。端正殊妙世所希有。當生之日天降大雨。父母歡喜。舉國聞知。相師占善。因為立字。名耶奢蜜多。不飲乳哺。其牙齒間自然八功德水用自充足。年漸長大見佛出家得阿羅漢果。諸天世人所見敬仰時諸比丘見是事已。請佛為說宿福因緣。爾時世尊告諸比丘。此賢劫中有佛出世。號曰迦葉。於彼法中有一長者。年極老耄。出家入道不能精勤。又復重病。良醫占之教當服蘇。病乃可差。尋用醫教取蘇服之。於其夜中藥發熱渴。馳走求水。水器皆空。復趣泉河普皆枯渴。如是處處求水不得。深自悔責。於彼河岸脫衣繫樹。捨之還來。至其明旦以狀白師。師聞是語即答之言。汝遭此苦狀似餓鬼。汝今可即取我瓶中水至僧中行。即受教取瓶水。水盡涸竭。心懷憂悑。謂其命終必墮餓鬼。尋詣佛所具陳上事。而白世尊。幸為見示。佛告比丘。汝今當於眾僧之中行好淨水。可得脫此餓鬼之身。聞已歡喜。即便僧中常行淨水。經二萬歲即便命終。在所生處其牙齒間。常有清淨八功德水。自然充足。不飲乳哺。乃至今者遭值於我出家得道。比丘聞已歡喜奉行。
又阿育王經云。昔佛在世時與諸比丘及與阿難前後圍繞。入王舍城而行乞食。至於巷中見二小兒。一名德勝。二名無勝。弄土而戲。擁土作城舍宅倉儲。以土為麨著於倉中。此二小兒見佛相好金色光明遍照城內。德勝歡喜掬倉中土名為麨者。奉上世尊。而發願言。使我將來蓋於天地廣設供養。緣是善根發願功德。佛般涅槃一百年後。作轉輪王王閻浮提。住華氏城。正法治世。號阿怒伽王。分佛舍利而作八萬四千寶塔。其王信心常請眾僧宮中供養。時王宮中有一婢使。最貧下賤。見王作福自剋責言。王先身時布施如來一掬土故。今得富貴。今日重作。將來轉勝。我先身罪今日廝下。又復貧窮。無可修福。將來轉賤。何有出期。思已啼哭。眾僧食訖。此婢掃地糞掃中得一銅錢。以此一錢即施眾僧。心生歡喜。其後不久得病命終。生阿育王夫人腹中。滿足十月產生一女。端正殊妙世之少雙。其女右手尋常急拳。年滿五歲。夫人白王。所生女子一手常拳。王即喚來抱著膝上。王為摩手。手即自開。當於掌中有一金錢隨取隨有而無窮盡。須臾之間金錢滿藏。王怪所以。即將往問耶奢羅漢上座。此女先身作何福德。於手掌中有此金錢。取無窮盡上座答言。此女先身是王宮人。於糞掃中得一銅錢布施眾僧。以此善根得生王家。以為王女。緣昔一錢布施眾僧善根因緣。恒常手中把一大金錢取無窮盡。
又雜寶藏經云。昔耆闍崛山中多有僧住。諸方人聞送供者眾。有一貧窮乞索女人。見諸長者送供詣山。作是念言。此必作會。我當往乞。便向山中見諸長者。以種種食供養眾僧。自思惟言。彼諸人等。先世修福。今日富貴。今復重作。未來轉勝。我先不修今世貧苦。今若不作未來轉劇。思已啼哭。先於糞中拾得兩錢。每常保惜以俟乞索不得之時。當用買食。我今持以布施眾僧。分一二日不得食意。伺僧食訖即便布施。維那僧前欲為祝願。上座不聽。自為祝願。復留食施。諸人既見上座乞食。諸人亦與。女大歡喜云。我得果報。將食出外。到一樹下。食訖而臥。施福所感黃雲覆之。時值國王最大夫人亡來七日。王遣人訪誰有福德應為夫人。使與相師至彼樹下見此女人。相師占之。此女福德堪為夫人。即以香湯沐浴清淨。與彼夫人衣服令著。大小相稱。千乘萬騎將至王所。王見歡喜。心甚敬重。後時自念。我今所以得福報。緣以兩錢施僧故爾。當知彼僧便為於我有大重恩。即白王言。我先廝賤。王見洗拔得為人次願聽往彼僧所報恩。王言。隨意。夫人即便車載飲食及珍寶。詣山布施。上座即遣維那祝願。不自祝願。夫人念言。前施兩錢見為祝願。今載珍寶不為祝願。年少比丘亦嫌此事。上座爾時語夫人言。心念嫌我。兩錢施時為我祝願。今載珍寶不為祝願。我佛法中唯貴善心。不貴珍寶。夫人先施兩錢之時。善心極勝。今施珍寶吾我貢高。是以我今不為祝願。諸年少等亦莫嫌我。年少比丘聞已慚愧。悉皆獲得須陀洹果。夫人聽法慚愧亦得須陀洹果。
又雜寶藏經云。昔拘留沙國有惡生王。詣園堂上見一金猫。從東北角入西南角。王時見已即遣人掘。得一銅盆。盆受三斛。滿中金錢。漸漸深掘復得一盆。如是次第得三重盆。各受三斛。悉滿金錢。轉復傍掘經於五里。步步之中盡得銅盆。皆滿金錢。王雖得錢悑不敢用。怪其所以。即詣尊者迦旃延所。說其因緣。尊者答王。此王宿因所獲福報。但用無苦。王即請問往昔因緣。尊者答王。乃往過去九十一劫。毘婆尸佛入般涅槃後。遺法之中有諸比丘。四衢道頭施座置鉢。在上教化。而作是言。誰有人能舉財著此堅牢藏中。若入此藏王賊水火所不能奪。時有貧人。先因賣薪得錢三文。見僧教化歡喜布施。即以此錢重著鉢中。發願而去。去家五里步步歡喜。到門欲入。復遙向僧至心頂禮。發願而入。時貧人者今王身是。緣昔三錢歡喜施僧。世世尊貴常得如是。三重銅盆滿中金錢。緣五里中步步歡喜。常於五里有此金錢。以是因緣。若布施時應當至心。歡喜施與勿生悔心。
如優婆塞戒經云。佛言。若人有財見有求者。言無言遽。當知是人已說來世貧窮薄德。如是之人名為放逸。自說無財。是義不然。何以故。一切水草人無不有。雖是國主不必能施。雖是貧窮非不能施。何以故。貧窮之人亦有食分。食已洗器棄蕩滌汁施應食者。亦得福德。若以塵麨施於蟻子亦得無量福德果報。天下極貧誰當無此塵許麨耶。誰有一日不食三摶麨命不全者。是故諸人應以食半施於乞者。善男子。極貧之人誰有赤體無衣服者。若有衣服。豈無一線施人繫瘡一指許財作燈炷耶。天下之人誰有貧窮當無身者。如其有身見他作福。身應往助歡喜無厭。亦名施主。亦得福德。或時有分。或有與等。或有勝者。以是因緣。我受波斯匿王食時亦祝願。王及貧窮人所得功德等無差別。如人買香。塗香末香散香燒香。如是四香有人觸者。買者量者等聞無異。而諸香不失毫釐。修施之德亦復如是。若多若少。若麁若細。若隨喜心身往佐助。若遙見聞心生歡喜。其心等故所得果報無有差別。若無財物見他施已。心不喜信。疑於福田。是名貧窮。若多財寶自在無礙有良福田。內無信心不能奉施。亦名貧窮。是故智者自觀餘一摶食。自食則生。施他則死。猶應施與。況復多耶。智者復觀。世間若有持戒多聞乃至獲得阿羅漢果。猶不能遮斷飢渴等。若房舍衣服飲食臥具病藥。皆由先世不施因緣。破戒之人若樂行施。是人雖墮餓鬼畜生。常得飽滿無所乏少。雖富有四天地受無量樂。猶不知足。是故我應為無上樂而行布施。不為人天。何以故。無常故。有邊故。若施主歡喜不悔。親近善人。財富自在。生上族家。得人天樂。至無上果。能離一切煩惱結縛。
若施主能自手施已。生上姓家遇善知識。多饒財寶眷屬成就。能用能施。一切眾生喜樂見之。見已恭敬尊重讚歎。
又大丈夫論云。若慳心多者。雖復泥土重於金玉。若悲心多者。雖施金玉輕於草木。若慳心多者。喪失財寶。心大憂惱。若行施者。令受者喜悅。自亦喜悅。設有美食。若不施與而食噉者。不以為美。設有惡食得行布施。然後食者心中歡悅以為極美。若行施竟有餘自食。善丈夫者心生喜樂。如得涅槃。無信心者誰信是語。設有麁食。有飢者在前。尚不能施與。況餘勝解而能與人。若人於大水邊。尚不能以少水施與眾生。況餘好財。是人於世間糞土易得於水。慳貪之人聞乞糞土猶懷悋惜。況復財物。
如有二人。一則大富。一則貧窮。有乞者來。如是二人俱懷苦惱。有財物者懼其求索。無財物者我當云何。得少財物與之。如是二人憂苦雖同。果報各異。貧悲念者生天人中受無量樂。富慳貪者生餓鬼中受無量苦。若菩薩但有悲愍心。便為具足。況與少物。菩薩悲心念施無有財物。見人乞時不忍言無。悲苦墮淚。設聞他苦尚不能堪忍。況復眼見他苦惱而不救濟者。無有是處。有悲心者見貧苦眾生。無財可與。悲苦歎息。無可為喻。救眾生者。見眾生受苦悲泣墮淚。以墮淚故知其心軟。菩薩淚有三時。一見修功德人以愛敬故為之墮淚。二見苦惱眾生無功德者以悲愍故。為之墮淚。三修大施時悲喜踊躍墮淚。計菩薩墮淚已來多四大海水。世間眾生捨於親屬悲泣墮淚。不及菩薩見貧苦眾生無財施時悲泣墮淚。菩薩聞乞聲為之墮淚。乞者見菩薩雨淚。雖不言與當知必得。菩薩見乞者來時。極生悲苦。乞者得財物時。心生歡喜得滅悲苦。菩薩聞乞言時。悲泣墮淚不能自比。乞者言足。爾時乃止。菩薩修行施已。眾生滿足。便入山林。修行禪定。滅除三毒。財物倍多。無乞可施。我今出家斷諸結使。菩薩發願度諸眾生。諸有所索一切皆捨。有悲心者。為他故涅槃尚捨。況復捨身命財有何難也。捨財物者。不如捨身。捨身者。不如捨於涅槃。涅槃尚捨。何有不捨。悲心徹髓得自在悲。作救濟者。大菩薩施。都無難也。菩薩悲心悉得知見一切眾生身者。無不是病。無有知者。以三事故。知其有病。何者為三。飲食衣服湯藥即是病相。菩薩悲心以三事得顯。何者為三。即是財法無畏施也。菩薩與一切眾生作樂。為滅一切眾生苦故。捨身救之。菩薩不求果報。視如芻草。菩薩大悲作種種方便。猶如乳聚。以血施人。易於世人以水用施。如菩薩昔日五處出血施諸夜叉鬼。踊躍歡喜無可為喻。
如月燈三昧經云。佛言。若有菩薩信樂檀波羅蜜者有十種利益。何等為十。一降伏慳悋煩惱。二修習捨心相續。三共諸眾生同其資產。攝受堅固而至滅度。四生豪富家。五在所生處施心現前。六常為四眾之所愛樂。七處於四眾不怯不畏。八勝名流布遍於諸方。九手足柔軟足掌坦平。十乃至道樹不離善知識。
又大寶積經云。樂施之人獲五種名利。一常得親近一切賢聖。二一切眾生之所樂見。三入大眾時人所宗敬。四好名善譽流聞十方。五能為菩提作上妙因。
又菩薩善戒經云。具足三種慧施乃能受持菩薩禁戒。一者施。二者大施。三者無上施。第一施者。於四天下尚不悋惜。況於小物。是名為施。第二大施者。能捨妻子。第三無上施者。頭目髓腦骨肉皮血。菩薩具足如是三施。乃具於忍能持禁戒。
又增一阿含經云。若檀越主慧施之日得五事功德。云何為五。一者施命。二者施色。三者施安。四者施力。五者施辯。施命之時欲得長壽。施色之時欲得端正。施安之時欲得無病。施力之時欲得無能勝。施辯之時欲得無上正真之辯。
又十住毘婆沙論云。在家菩薩所貪惜物。若有乞人急從求索。汝以此物施與我者。速得成佛。菩薩即應思惟。若我今者不捨此物。此物必當遠離於我。設至死時不隨我去。此物則是遠離之相。今為發菩提故須施與。後死時心無有悔。必生善處。是得大利。若猶貪者應辭謝乞者言。勿生瞋恨。我新發意善根未具。於菩薩行法未得勢力。是以未能捨於此物。後得勢力。善根堅固。當以相與。
又優婆塞戒經云。若施佛已。用與不用。果報已定。施人及僧。有二種福。一從用生。二從受生。何以故。施主施時自破慳悋。受者用時破他慳悋。是故說言。從用生福。
電子佛典，完成日期：
竊聞戒是人師，道俗咸奉；心為業主，凡聖俱制。良由三寶所資，四生同潤。故經曰：正法住，正法滅。意在茲乎！是以持戒為德，顯自大經；性善可崇，明乎大論。戒復方之日月，譬若寶珠，義等塗香，事同惜水。越度大海，號曰牢船；生長善牙，又稱平地。是以菩薩稟受，微塵不缺；羅漢護持，纖芥無犯。寧當抱渴而死，弗飲水蟲；乃可被繫而終，無傷草葉。書云：立身行道，揚名於後世。言行忠信，戰戰兢兢。豈可放縱心馬，不加轡勒；馳騁情猨，都無制鎖。浮囊既毀，前路何期；德瓶已破，勝緣長絕。或復要聚惡人，朋結凶黨。更相扇動，備造愆瑕。無慚無愧，不羞不恥。日更增甚，轉復沈浮。似若葶藶艾蒿，枝葉皆苦；訶梨菓樹，遍體無甘。從明入闇，無復出期。劫數既遙，痛傷難忍。於是鑊湯奔沸，猛氣衝天；鑪炭赫曦，爆聲烈地。鎔銅灌口，則腹爛肝銷；銅柱逼身，則骨肉俱盡。宛轉嗚呼，何可言念。如斯等苦，寔由毀戒也。
如大莊嚴論云：若能至心持戒，乃至歿命，得現果報。我昔聞難提跋提城有優婆塞兄弟二人，並持五戒。其弟爾時卒患脇痛，氣將欲絕。時醫語之：食新殺狗肉，并使服酒，所患必除。病者白言：其狗肉者，為可於市買索食之。飲酒之事，願捨身命，終不犯戒而服於酒。其兄見弟極為困急，齎酒語弟：捨戒服酒以療其病。弟白兄言：我雖病急，願捨我身命，不犯戒而飲此酒。即說偈言：
怪哉臨命終，破我戒瓔珞。
以戒莊嚴身，不用殯葬具。
人身既難得，遭值戒復難。
願捨百千命，不毀破禁戒。
無量百千劫，時乃值遇戒。
閻浮世界中，人身極難得。
雖復得人身，值正法倍難。
時復值法寶，愚者不知取；
善能分別者，此事亦復難。
戒寶入我手，云何復欲奪。
乃是怨憎者，非我之所親。
兄聞是已，答其弟言：我以親故，不為沮壞。弟白兄言：非為親愛，乃是歿敗。即說偈言：
我欲向勝處，毀戒令墮墜。
捨戒乃如是，云何名親愛？
我勤習戒根，乃欲見劫奪。
所持五戒中，酒戒最為重。
今欲強毀我，不得名為親。
兄問弟言：云何以酒為戒根本耶？弟即說偈以答兄言：
若於禁戒中，不盡心護持，
便為違大悲。草頭有酒滴，
尚不敢甞觸。以是故我知，
酒是惡道因。在家修多羅，
說酒之惡報。唯佛能分別，
誰有能測量。佛說身口意，
三業之惡行，唯酒為根本，
復墮惡行中。往者優婆夷，
以酒因緣故，遂毀餘四戒，
是名惡行數。酒為放逸根，
不飲閉惡道，能獲信樂心，
去慳能捨財，首羅聞佛說，
能獲無量益。我都無異意，
而欲毀犯者。略說而言之，
寧捨百千命，不毀犯佛教。
寧使身乾枯，終不飲此酒。
假使毀犯戒，壽命百千年；
不如護禁戒，即時身命滅。
決定能使差，我猶故不飲；
況今不定知，為差為不差。
作是決定心，心生大歡喜，
即獲見真諦，所患得消除。
惟大智之人，厭世修道，雖具持戒，內懷定慧，不現持相，。內言實德。故華嚴經云：何等為離邪命戒？此菩薩不作持戒淨相欲使他知，內無實德，現實德相。但持淨戒一向求法，究竟薩婆若。何等為不起惡戒？此菩薩不自高貴，言我持戒。見犯戒人，亦不致呵，令其憂惱。但一其心持清淨戒。勝果剋得，不須疑惑。
又菩薩藏經云：舍利子，菩薩摩訶薩行尸波羅蜜多故，獲得十種清淨尸羅，汝應知之。何等為十？一者、於諸眾生曾無損害。二者、於他財物不行劫盜。三者、於他妻妾遠諸染習。四者、於諸眾生不興欺誑。五者、和合眷屬，無有乖離。六者、於諸眾生不起麁言，由能堪忍彼惡言故。七者、遠離綺語，凡有所言，諦審說故。八者、遠諸貪著，於他受用無我所故。九者、遠離瞋恚，善能忍受麁言辱故。十者、遠離邪見，由不敬事諸餘天仙及神鬼故。
又大寶積經云：第二持十善業戒者，有五事利益：一、能制惡行，二、能作善心，三、能遮煩惱，四、成就淨心，五、能增長戒。若人善修不放逸行，八萬四千無量戒品悉皆在十善戒中。
又月燈三昧經云：佛言：若有菩薩能淨持戒，有十種利益。何等為十？一、滿足一切智，二、如佛所學而學，三、智者不毀，四、不退誓願，五、安住於行，六、棄捨生死，七、慕樂涅盤，八、得無纏心，九、得勝三昧，十、不乏信財。
又六度集經云：復有四種持戒，具足智慧。何等為四？一、持戒常演說法，二、持戒常勤求法，三、持戒正分別法，四、持戒迴向菩提。
如大莊嚴論說：我昔曾聞，有諸比丘與諸賈客入海採寶。既至海中，船舫破壞。爾時有一年少比丘，捉得一枚版。上座比丘不得版故，將沒水中。于時上座恐怖惶懼，恐為水漂，語年少言：汝寧不憶佛所制戒，當敬上座。汝所得版應以與我。爾時年少即便思惟：如來世尊實有斯語。諸有利樂，應先與上座。復作是念：我若以版用與上座，必沒水中，洄澓波浪。大海之難，極為深廣，我於今者命將不全。又我年少，初始出家，未得道果，以此為憂。我今捨身用濟上座，正是其時。作是念已而說偈言：
我為自全濟，為隨佛語勝，
無量功德聚，名稱遍十方。
軀命極鄙賤，云何違聖教？
我今受佛戒，至死必堅持。
為順佛語故，奉版遺身命。
若不為難事，終不獲難果。
我若持此版，必渡大海難；
若不順聖旨，將沒生死海。
我今沒水死，雖死猶名勝。
若捨佛所教，失於天人利，
及以大涅槃，無上第一樂。
說是偈已，即便捨版，持與上座。既授版已，於時海神感其精誠，即接年少比丘置於岸上。海神合掌白比丘言：我今歸依堅持戒者。汝今遭是厄難之事，能持佛戒。海神說偈報曰：
汝真是比丘，實是苦行者。
號爾為沙門，汝實稱斯名。
由汝德力故，眾伴及財寶，
得免大海難，一切安隱出。
汝言誓堅固，敬順佛所說。
汝是大勝人，能除眾患難。
我今當云何，而不加擁護？
見諦能持戒，斯事不為難；
凡夫不毀禁，此乃名希有。
比丘處安隱，清淨自謹慎。
能不毀禁戒，此亦未為難。
未獲於道迹，處於大悑畏，
捨己所愛命，護持佛教戒，
難為而能為，此最為希有。
又論云：我昔曾聞有一比丘次第乞食，至穿珠家，立於門外。時彼珠師為於國王穿摩尼珠。比丘衣赤，往映彼珠，其色紅赤。彼穿珠師即入其舍，為比丘取食。時有一鵝，見珠赤色，其狀似肉，即便吞之。珠師持食以施比丘。尋即覓珠，不知所在。此珠價貴。珠師貧急，語比丘言：得我珠耶？比丘恐殺鵝取珠，當設何計得免斯患？即說偈言：
我今護他命，身分受苦惱，
更無餘方便，唯以命代彼。
若言他持去，此言復不可。
說自得無過，不應作妄語。
我今捨身命，為此鵝命故。
故緣我護戒，因用成解脫。
爾時珠師雖聞斯偈，語比丘言：若不見還，汝徒受苦，終不相置。比丘即四向望，無可恃怙，如鹿入圍，莫知所趣。比丘無救，亦復如是。爾時比丘即自歛身，端正衣服。彼人語比丘言：汝今與我鬪耶？比丘答言：不共汝鬪，我自共結使鬪。又說偈言：
我捨身命時，墮地如乾薪，
當使人稱美，為鵝能捨身。
亦使於後人，皆生憂苦惱，
而捨如此身，聞者勸精進。
修行於真道，堅持於禁戒，
有便毀禁者，願樂於持戒。
時穿珠師即加打棒。以兩手并頭並皆被縛，四向顧望，莫知所告，而作是念：生死受苦，皆應如是。又說偈言：
我於過去世，婬盜捨身命，
如是不可數；羊鹿及六畜，
捨身不可計；彼時虛受苦。
為戒捨身命，勝於毀禁戒。
假欲自擁護，會歸於當滅；
不如為持戒，為他護身命。
捨此危脆身，以取解脫命。
我著糞掃衣，乞食以為業，
住止於樹下，以何因緣故，
乃當作盜賊，汝宜善觀察。
爾時珠師語比丘言：何用多語。遂加繫縛，倍更撾打。以繩急絞耳眼口鼻，盡皆血出。時彼鵝者，即來食血。珠師瞋忿，打鵝即死。比丘問言：此鵝死活？珠師答言：鵝今死活，何足故問？時彼比丘即向鵝所，見鵝既死，洟泣不樂。即向鵝說偈言：
我受諸苦惱，望使此鵝活。
今我命未絕，鵝在我前死。
我望護汝命，受是極辛苦，
何意汝先死，我果報不成。
珠師問比丘言：鵝今於汝，竟是何親，愁惱乃爾？比丘答言：不滿我願，所以不樂。珠師問言：欲作何願？比丘以偈答言：
菩薩往昔時，捨身以貿鴿。
我亦作是意，捨命欲代鵝。
我得最勝心，欲全此鵝命，
久住常安樂。由汝殺鵝故，
心願不滿足。
爾時比丘更具說已。珠師即開鵝腹，而還得珠。既見珠已，便舉聲號哭，語比丘言：汝護鵝命，不惜於身。使我造此非法之事。即說偈言：
汝藏功德事，如似灰覆火。
我以愚癡故，燒然數百身。
汝於佛標相，極為甚相稱。
我以愚癡故，不能善觀察，
為癡火所燒。願當暫留住，
少聽我懺悔。猶如脚跌者，
按地還得起。南無清淨行，
南無堅持戒，遭是極苦難，
不作毀缺行。不遇如是惡，
持戒非希有。要當值此苦，
能持禁戒者，是則名為難。
為鵝身受苦，不犯於禁戒，
此事實難有。懺悔既訖已，
即放比丘還。
又大莊嚴論說：有諸比丘，曠野中行，為賊劫掠，剝脫衣裳。時此群賊懼諸比丘往告聚落，盡欲殺害。賊中一人先曾出家，語同伴言：今者何為盡欲殺害？比丘之法，不得傷草。今者以草繫諸比丘，彼畏傷故，終不能得四向馳告。賊即以草而繫縛之，捨之而去。諸比丘等既被草縛，恐犯禁戒，不得挽絕。身無衣服，為日所炙，蚊虻蠅蚤之所唼嬈。從旦被縛，至於日夕，轉到日沒，晦冥大暗。夜行禽獸，交橫馳走，甚可悑畏。有老比丘語諸年少，說偈誡言：
若有智慧者，能堅持禁戒，
求人天涅槃，稱意而獲得；
名稱普聞知，一切咸供養，
必得人天樂，亦獲解脫果。
伊羅鉢龍王，以其毀禁戒，
損傷樹葉故，命終墮龍中。
諸佛悉不記，彼得出龍時。
能堅持禁戒，斯事為其難。
戒相極眾多，分別曉了難。
如劍林棘叢，處中多傷毀，
愚劣不堪任，護持如此戒。
是諸比丘為苦所逼，不得屈伸及以轉動，恐傷草命，唯當護戒，至死不犯。即說偈言：
我等往昔來，造作眾惡業，
或得生人道，竊盜婬他妻，
王法受刑戮，計算不能數。
復受地獄苦，如是亦難計。
或受畜生身，牛羊及雞犬，
麞鹿禽獸等，為他所殺害，
喪身無崖限，未曾有少利。
我等於今者，為護聖戒故，
分捨是微命，必獲大利益。
我等今危厄，必定捨軀命，
若當命終後，生天受快樂。
若毀犯禁戒，現在惡名聞，
為人所輕賤，命終墮惡道。
今當共立要，於此至歿命，
假使此日光，暴我身命乾，
我要持佛戒，終不中毀犯。
假使遇惡獸，摑裂我身手，
終不敢毀犯，釋師子禁戒。
我寧持戒死，不願犯戒生。
諸比丘等聞老比丘說是偈已，各正其身，不動不搖。譬如大樹，無風之時，枝葉不動。時彼國王遇出畋獵，漸漸游行，至諸比丘所繫之處。王遙見之，心生疑惑，謂是露形尼揵子等，遣人往看。諸比丘等深生慚愧，障蔽其身。使人審知釋子沙門，何以知之？右肩黑故。即便還白言：大王，彼是沙門，非為尼揵。即說偈言：
王今應當知，彼為賊所劫，
慚愧為草繫，如鉤制大象。
于時大王聞是事已，深生疑怪，默作是念：我今宜往彼比丘所。作是念已，即說偈言：
青草用繫手，猶如鸚鵡翅，
又如祠天羊，不動亦不搖。
雖知處危難，默住不傷草，
如林為火焚，犛牛為尾死。
說是偈已，往至其所，以偈問曰：
身體極丁壯，無病似有力，
以何因緣故，草繫不動搖？
汝等豈不知，身自有力耶？
為祝所迷惑？為是苦行耶？
為自厭患身？願速說其意。
於是比丘以偈答王曰：
守諸禁戒故，不敢挽頓絕。
佛說諸草木，悉是鬼神宅，
我等不敢違，是以不能絕。
如似祝場中，為蛇畫境界，
以神祝力故，毒蛇不敢度。
牟尼尊畫界，我等不敢越。
我等雖護命，會歸於磨滅；
願以持戒死，終不犯戒生。
有德及無德，俱共捨壽命。
有德慧命存，并復有名稱；
無德喪慧命，亦復失名譽。
我等諸沙門，以持戒為力，
於戒為良田，能生諸功德，
生天之梯隥，名稱之種子，
得聖之橋津，諸利之首目。
誰有智慧者，欲壞戒德瓶？
爾時國王聞說偈已，心甚歡喜。即為比丘解草繫縛而說偈言：
善哉能堅持，釋師子所說。
寧捨己身命，護法不毀犯。
我今亦歸命，如是顯大法。
歸依離熱惱，牟尼解脫尊。
堅持禁戒者，我今亦歸命。
後南梁襄陽景空寺釋法聰，南陽新野人。卓然神正，性潔如玉。蔬藿是甘，無求滋饌。因至襄陽繖蓋山白馬泉，築室方丈，以為栖心之宅。入谷兩所，置蘭若舍。今巡山者，尚識故基焉。初梁晉安王承風來問，將至禪室。馬騎相從，無故却退。王慚而返，夜感惡夢。後更再往，馬退如故。王乃潔齋，躬盡虔敬，方得進見。初至寺側，但覩一谷，猛火洞然。良久佇望，忽變為水。經停傾仰，時水滅堂現。以事相詢，乃知爾時入水火定也。堂內所坐繩床兩邊，各有一虎，王不敢進。聰乃以手按頭著地，閉其兩目，召王令前，方得展禮。因告境內多弊虎災，請聰救援。聰即入定，須臾有十七大虎來至。便與受三歸戒，勅勿犯暴百姓。又命弟子以布繫諸虎頸，滿七日已，當來於此。王至期日，設齋眾集。諸虎亦至，便與飲食解布，遂爾無害。其日將王臨白馬泉。內有白龜，就聰手中取食。謂王曰：此是雄龍。又臨靈泉，有五色鯉魚，亦就手食。云：此是雌龍。王與群吏嗟賞其事，大施而旋。有凶左右數十壯人，夜來欲劫所施之物。遇虎哮吼，遮遏其道。又見大人倚立禪室。傍有松樹，止到其膝。執金剛杵，將有守護。竟夜迴遑，日午方返。王怪其來，方以事首，遂表奏聞。初聰住禪堂，每有白鹿白雀馴服栖止。行往所及，慈救為先。因見屠者驅猪百餘頭。聰三告曰：解脫首楞嚴。猪遂繩解散去。諸屠大怒，將事加手，並仡然不動。便歸悔過罪，因斷殺業。又於漢水漁人牽網，如前三告，引網不得，方復歸心，空網而返。又荊州苦旱，長沙寺遣僧至聰所請雨，使還大降，陂池皆滿。後卒於江陵天宮寺，即是梁太初年也。其寺現有碑記。
隋江州廬山化城寺釋法充，俗姓畢，九江人也。常誦法華、大品。末住廬山半頂化城寺修定。自非僧事，未嘗安履。每勸僧眾，無以女人入寺，上損佛化，下墜俗謠。然以寺基事重，有不從者。充歎曰：生不值佛，已是罪緣。正教不行，義須早死。何慮方土不奉戒乎？遂於此山香鑪峰自投而下，誓粉身骨，用生淨土。便於中虛，頭忽倒上，冉冉而下，處於深谷，不損一毛。寺眾不知，後有人上峰頂路，望下千有餘仞。聞人語聲，就而尋之，乃是充也。身命猶存，口誦如故。迎還至寺，僧感死諫，為斷女人。經于六年，方乃卒也。時屬隆暑，屍不臭爛。時當開皇之末年也。
蓋聞忍之為德，最是尊上；持戒苦行，所不能及。是以羼提比丘，被刑殘而不恨；忍辱仙主，受割截而無瞋。且慈悲之道，救拔為先；菩薩之懷，愍惻為用。常應遍游地獄，代其受苦，廣度眾生，施以安樂。豈容微復觸惱，大生瞋恨；乃至惡眼出聲，慘顏厲色，遂相捶打，便以杖加。或父子兄弟，自相損害，朋友眷屬，反更侵傷。惡逆甚於鴟梟，含毒逾於蜂蠆。所以歷劫怨讎，生生不絕也。
如菩薩藏經云：夫忿恚者，速能損害百千大劫所集善根。若能善根為瞋害已，復當經於百千大劫，方始勤苦修行聖道。若如是者，阿耨菩提極難可得。是故我當被忍辱鎧，以堅固力，摧忿恚軍。舍利子，我今為汝廣說其事。我念過去為大仙人，名修行處。時有惡魔，化作五百健罵丈夫，常尋逐我，興諸惡罵。晝夜去來，行住坐臥，僧坊靜室，聚落俗家，若在街衖，若空閑處，隨我坐立，是諸化魔以麁惡言，毀罵訶責。滿五百年，未曾休廢。舍利子，我自憶昔五百歲中，為諸魔羅之所訶毀，未曾於彼起微恨心，常興慈救而用觀察。
又成實論云：惡口罵辱，小人不堪，如石雨鳥。惡口罵詈，大人堪受，如華雨象。行者常觀前人本末因緣，或於過去為我父母，養育我身，不避罪福；未曾報恩，何須起瞋。或為兄弟妻子眷屬；或是聖人，昔為善友；凡情不識，何須加毀。
又攝論云：由觀五義，以除瞋恚：一、觀一切眾生無始已來，於我有恩。二、觀一切眾生常念念滅，何人能損？何人被損？三、觀唯法無眾生，有何能損及所損？四、觀一切眾生皆自受苦，云何復欲加之以苦？五、觀一切眾生皆是我子，云何於中欲生損害？由此五觀，故能滅瞋。
又報恩經云：假使熱鐵輪，在我頂上旋。終不為此苦，而發於惡心。成論云：行慈心者，臥安覺安，不見惡夢，天護人愛，不毒不兵，水火不喪。
又四分律偈云：
忍辱第一道，佛說無為最。
出家惱他人，不名為沙門。
又遺教經云：能行忍者，乃可名為有力大人。又經云：見人之過，口不得言。己身有惡，則應發露。又書云：聞人之過，如聞父母之名，耳可得聞，口不得言。又經云：讚人之善，不言己美。又書云：君子揚人之美，不伐其善。又經云：布施不望彼報，若得人惠，毫髮已上，皆當祝願，慚愧奉受。又書云：公子有德於人，願公子忘之。人有德於公子，願公子勿忘。又云：施人慎勿念，受施慎勿忘。又經云：恕己可為喻，勿殺勿行杖。又書云：己所不欲，勿施於人。當知內外之教，其本均同。雖形有黑白，然立行無殊。若乖斯旨，便同鄙俗，何依內外？如經云：佛為眾生說法，斷除無明暗惑。猶若良醫，隨疾授藥。是名內教。又書云：天道無親，唯仁是興。是名外教。又若出家之人，能觀苦空無常無我，厭離生死，志求出世，是為依內。若乖斯行，翻為外俗。在家之人，若能厭捨俗情，欣慕高志，專崇三寶，修持四德，奉行孝悌，仁義禮智，貞和愛敬。能行斯行，翻同為內。若違斯旨，還同外道。在俗之人，能隨內教，便寤真理，心常會道，漸進勝途，至趣菩提。既知如是，欲行此行，唯須自卑，推德與他。如拭塵巾，攬垢向己，持淨與人。故經云：退而得者，佛道也。故書云：君子讓而得之。為是義故，常須進勝他人，常須剋責己躬也。
如大寶積經云：第三忍辱有十事：一、不觀於我及我所相，二、不念種性，三、破除憍慢，四、惡來不報，五、觀無常想，六、修於慈悲，七、心不放逸，八、捨於飢渴苦樂等事，九、斷除瞋恚，十、修習智慧。若人能成如是十事，當知是人能修於忍。
又月燈三昧經云：佛言：若有菩薩住於慈忍，有十種利益。何等為十？一、火不能燒，二、刀不能割，三、毒不能中，四、水不能漂，五、為非人所護，六、得身相莊嚴，七、閉諸惡道，八、隨其所樂生於梵天，九、晝夜常安，十、其身不離喜樂。
又私呵三昧經云：佛言：忍有六事得一切智。何等為六？一、得身力，二、得口力，三，得意力，四、得神足力，五、得道力，六、得慧力。
又六度集經云：復有四種忍辱具足智慧。何等為四？一、於求法時忍他惡罵，二、於求法時不避飢渴寒熱風雨，三、於求法時隨順和尚阿闍梨行，四、於求法時能忍空無相無願。
又比丘避女人惡名經偈云：
雖聞多惡名，苦行者忍之。
不應苦自言，亦不應起惱。
聞聲恐悑者，是則林中獸。
是輕躁眾生，不成出家法。
仁者當堪耐，下中上惡聲，
執心堅住者，是則出家法。
不由他人語，令汝成劫賊；
亦不由他語，令汝得羅漢。
如汝自知己，諸天亦復知。
如五分律云：佛告諸比丘：過去世時，阿練若池水邊有二雁，與一龜共結親友。後時池水涸竭，二雁作是議言：今此池水涸竭，親友必受大苦。議已，語龜言：此池水涸竭，汝無濟理。可銜一木，我等各銜一頭，將汝著大水處。銜木之時，慎不可語。即便銜之，經過聚落。諸小兒見，皆言：雁銜龜去，。龜即瞋言：何預汝事。即便失木，墮地而死。爾時世尊因此說偈言：
夫士之生，斧在口中。所以斫身，
由其惡言。應毀反譽，應譽反毀。
自受其殃，終無復樂。
佛言：龜者，調達是也。昔以瞋語致有死苦。今復瞋罵如來，墮大地獄。
又法句喻經云：昔者羅雲未得道時，心性麁獷，言少誠信。佛勅羅雲：汝到賢提精舍中住，守口攝意，勤修經戒。羅雲奉教，作禮而去。住九十日，慚愧自悔，晝夜不息。佛往見之，羅雲歡喜，趣前禮佛，安繩床坐。佛踞繩床，告羅雲曰：澡槃取水，為吾洗足。羅雲受教，為佛洗足。洗足已訖，佛語羅雲：汝見澡槃中洗足水不？羅雲白佛：唯然見之。佛語羅雲：此水可用食飲以不？羅雲白言：不可復用。所以者何？此水本實清淨，今以洗足，受於塵垢，是故不可復用。佛語羅雲：汝亦如是。雖為吾子，國王之孫，捨世榮祿，得為沙門。不念精進，攝身守口，三毒垢穢，充滿胸懷。亦如此水，不可復用。佛語羅雲：棄澡槃中水。羅雲即棄。佛語羅雲：澡槃雖空，可用盛飲食不耶？白佛言：不可復用。所以然者，用有澡槃之名，曾受不淨故。佛語羅雲：汝亦如是。雖為沙門，口無誠信，心性剛強，不念精進，曾受惡名。亦如澡槃不中盛食。佛以足指撥却澡槃，應時輪轉而走，自跳而墮，數返乃止。佛語羅雲：汝寧惜澡槃恐破不？羅雲白佛：洗足之器，賤價之物，意中雖惜，不大殷勤。佛語羅雲：汝亦如是。雖為沙門，不攝身口，麁言惡說，多所中傷，眾所不愛，智者不惜。身死神去，輪轉三塗，自生苦惱。無量諸佛賢聖所不愛惜，亦如汝言，不惜澡槃。羅雲聞之，慚愧悑悸。譬如戰象，兩牙二耳，四脚及尾，九兵皆嚴，先須護鼻。所以者何？象鼻軟脆，中箭即死。人犯九惡，唯當護口。所以護口，當畏三塗。十惡盡犯，不護口者，如象損鼻。人犯十惡，不惟三塗毒痛辛苦。即說偈云：
我如象鬪，不恐中箭。常以誠信，
度無戒人。譬象調伏，可中王乘。
調為尊人，乃受誠信。
羅雲聞佛懇惻之誨，感激自厲，剋骨不忘，精進柔和，懷忍如地，識想靜寂，即得阿羅漢道。
又羅雲忍辱經云：爾時羅雲向一不信婆羅門家乞食，悋惜不與。羅雲被打，頭破血出，復撮沙投鉢中。羅雲含忍，心不加報。即持鉢至河，洗頭鉢已，而自說云：我自行分衛，無事橫忓我。我痛斯須間，奈彼長苦何！猶如利劍割臭屍，臭屍不知痛，非劍之不利。又如天甘露，飼彼溷猪食。溷猪捨之走，非是甘露之不美。我以佛真言，訓世凶愚。凶愚不思，豈不然乎！還已白佛。佛言：夫惡心之興，是已之衰。輕薄惡人，命終于夜半，當入無擇地獄之中。獄鬼加痛，毒無不至。八萬四千歲，其壽乃終。魂神更受含毒蟒身。毒還自害其身，終而復始，續受蝮形。常食沙土，萬歲乃畢。以瞋恚意向持戒人，故受毒身。以沙土投鉢中故，世世食沙土而死。罪畢為人，母懷之時，當有重病，家中日耗。兒生鈍頑，都無手足。其親驚怪，皆曰：何妖？來為不祥。即取捐之，著于四衢。路人往來，無不愕然。競以瓦石刀杖擊頭陷腦，窮苦旬日乃死。死後魂靈即復更生，輒無手足，鈍頑如前。經五百世，重罪乃畢。後生為人，常有頭痛之患。夫人處世不能忍者，所生之處不值佛世，違法遠僧，常在三塗。若蒙餘福，得出為人，稟性常愚，凶虐自逐。為人醜陋，眾所惡憎。生輒貧窮，聖賢不祐。
又雜阿含經云：爾時尊者舍利弗、大目揵連住耆闍崛山中。時尊者舍利弗新𩮜髮時，有伽吒及優波伽吒鬼。優波伽吒鬼見尊者舍利弗新𩮜鬚髮，語伽吒鬼言：我今當往打彼沙門頭。伽吒鬼言：汝莫作是語。此沙門大德大力，汝莫起瞋，長夜得大不饒益苦。如是再三說。時優波伽吒鬼再三不用伽吒鬼語，即以手打尊者舍利弗頭。打已尋自言喚：燒我，伽吒！煮我，伽吒！再三喚已，陷入地中，墮阿鼻地獄。目連聞舍利弗為鬼所打，即往問言：云何尊者苦痛可忍不？舍利弗答言：尊者目連，雖復苦痛，意能堪忍，不至大苦。目連語舍利弗言：奇哉！尊者舍利弗，真為大德大力。此鬼若以手打耆闍崛山者，能令碎如糠糩，況復打人而不苦痛。爾時舍利弗語目連：我實不大苦痛。時舍利弗、大目揵連共相慰勞，時世尊以天耳聞其語聲已，即說偈言：
其心如剛石，堅住不傾動。
染著心已離，瞋者不反報。
若如此修心，何有苦痛憂。
又新婆沙論云：曾聞過去此賢劫中，有王名羯利。時有仙人號為忍辱，住一林中，勤修苦行。時羯利王除去男子，與內宮眷屬作諸伎樂，游戲林間，縱意娛樂。經久疲厭，而便睡眠。內宮諸女，為華果故，游諸林間。遙見仙人，於自所止，端身靜思。便馳趣之，皆集其所。到已頂禮，圍繞而坐。仙人即為說欲之過，所謂諸欲皆是不淨臭穢之法，是可呵責，是可厭患。誰有智者，當習近之。諸姊皆應生厭捨離。王從睡覺，不見諸女，便作是念：將無有人誘奪去耶？即拔利劍，處處求覓。乃見諸女在仙人邊，圍繞而坐。生大瞋恚：是何大鬼，誘我諸女？即前問之：汝是誰耶？答言：我是仙人。復問：在此作何事耶？答言：修忍辱道。王作是念：此人見我瞋故，便言我修忍辱。我今試之。即復問言：汝得非想非非想處定耶？答言：不得。次第責問，乃至：汝得初靜慮耶？答言。不得。王倍瞋忿，語言：汝是未離欲人，云何恣情觀我諸女？復言：我是修忍辱人。可申一臂，試能忍不？爾時仙人便申一臂。王以利劍斬之，如斷藕根，墮於地上。王復責問：汝是何人？答言：我是修忍辱人。時王復命申餘一臂，即復斬之，如前責問。仙人亦如前答言：我是修忍辱人。如是次斬兩足，復截兩耳，又割其鼻。一一責問，答皆如前。令仙人身七分墮地，作七瘡已，王心便止。仙人告言：王今何故自生疲厭？假使斷我一切身分，猶如芥子，乃至微塵，我亦不生一念瞋忿。所言忍辱，終無有二。復發是願：如汝今日，我實無辜而斷我身，令成七分，作七瘡孔。我未來世得阿耨菩提時，以大悲心，不待汝請，最初令汝修七種道，斷七隨眠。當知爾時忍辱仙人者，即今世尊釋迦牟尼是。羯利王者，即今具壽憍陳那是。是故憍陳那見聖諦已，佛以神力除彼闇障，令其憶念過去世時，使便自見為羯利王，佛為仙人，自以利劍斷佛七支作七瘡孔，佛不瞋恨，反以誓願欲饒益之。佛豈違背昔願。憍陳那聞已，極懷恥愧，合掌恭敬。
夫忍行之情猶昧，審的之旨未顯，所以策墮，令心不懈。是故經曰：汝等比丘，當勤精進。十力慧日，既已潛沒，汝等當為無明所覆。又言：闡提之人，屍臥終日，當言成道，無有是處。釋論云：在家懈怠，失於俗利。出家懶墮，喪於法寶。是以斯那勇猛，諸佛稱揚；迦葉精奇，如來述讚。書云：夙興夜寐，竭力致身，乃曰忠臣，方稱孝子。故知放逸懈怠之所不尚，精進劬勞無時不可。豈得恣其愚懷，縱情憍蕩。致使善根種子，不復開敷；道樹枝條，彌加枯瘁。況復命屬死王，名繫幽府。奄歸長夜，頓罷資糧。冥曹拷問，將何酬答？當於此時，悔恨何及？是故令者勸諸行人，聞身餘力，預備前糧。常須檢校三業，勿令違於六時。每於晝夜，從旦至中，從中至暮，從暮至夜，從夜至曉，乃至一時、一剋、一念、一剎那，檢校三業，幾心行善，幾心行惡，幾心行孝，幾心行逆，幾心行厭離財色心，幾心行貪著財色心，幾心行人天善根業，幾心行三塗不善業，幾心厭離名聞著我心，幾心貪求名聞著我心，幾心欣修三乘出世心，幾心輕慢三乘深樂世間心。如是善惡，日夜相違。行者常須檢校，勿令放逸，墮於邪網。常省三業，遞相誡勗，心口相訓。心語口言：汝常說善，莫說非法。口還語心：汝思正法，莫思非法。心復語身：汝勤精進，莫行懈怠。如是我心自制，我口自慎，我身自禁。如是自策，足得高昇，何勞他控，橫起怨憎？故經曰：身行善，口行善，意行善，定生善道。身行惡，口行惡，意行惡，定生惡趣。又如駃騠顧影馳走，不同駑畜加諸杖捶。若不自誡，要假他呵，反增觸惱，益罪尤深也。
如菩薩本行經云：佛告阿難：夫懈怠者，眾行之累。居家懈怠，則衣食不供，產業不舉。出家懈怠，不能出離生死之苦。一切眾事皆由精進而得興起。是時帝釋便說偈言：
欲求最勝道，不惜其軀命，
棄身如糞土，解了無吾我。
雖用財寶施，此事不為難；
勇猛如是者，精進得佛疾。
又增一阿含經云：若有人懈墮，種不善行，於事有損。若能不懈墮，此最精妙。所以然者，彌勒菩薩經三十劫，應當作佛。我以精進力勇猛之心，使彌勒在後成佛。是故當念精進，勿有懈怠。
又譬喻經云：迦葉佛時，有兄弟二人，俱為沙門。兄持戒坐禪，一心求道而不布施。弟布施修福而喜破戒。兄從釋迦出家，得阿羅漢果，衣常不充，食常不飽。弟生象中，為象多力，能却怨敵，國王所愛。金銀珍寶，瓔珞其身，封數百戶邑，供給此象，隨其所須。時兄比丘值世大儉，游行乞食，七日不得。末後得少麁食，劣得存命。先知此象是前世弟，便往詣象，手捉象耳而語之言：我昔與汝俱有罪也。象思比丘語，即識宿命，見前因緣，愁憂不食。象子悑懼，便往白王。王問象子：先無人犯此象不？象子答曰：無他異人，唯一沙門來至象邊，須臾便去。王即遣人覓得沙門，問言：至象邊何所道耶？沙門答曰：我語象云：我與汝俱有罪耳。沙門向王具說如上。王意便寤，即放沙門。
又增一阿含經云：爾時世尊與無央數之眾而為說法，有一長老比丘向世尊舒脚而睡。有修摩那沙彌，年向八歲，去世尊不遠，結跏趺坐，計念在前。世尊遙見長老比丘舒脚而眠，復見沙彌端坐思惟，便說偈言：
所謂長老者，未必𩮜鬚髮，
雖復年齒長，不免於惡行。
若有見諦法，無害於群前，
捨諸穢惡行，此名為長老。
我今謂長老，未必先出家，
修其善本業，分別於正行。
設有年幼少，諸根無漏缺，
此謂名長老，分別正法行。
爾時世尊告諸比丘：汝等頗見此長老舒脚而睡乎？諸比丘對曰：如是悉見。世尊告曰：此長老比丘，前五百世中常為龍身。今設命終，當生龍中。所以然者，無有恭敬於佛法眾。若無恭敬之心於佛法眾者，命終皆當生龍中。汝等頗見修摩那沙彌年向八歲，去我不遠，端坐思惟不？諸比丘對曰：悉見。世尊曰：此沙彌却後七日，當得四神足及得四諦之法。以是之故，常當勤加恭敬佛法之眾。
又佛說馬有八態譬人經云：佛告諸比丘：馬有弊惡八態。何等為八？一態者、解覊韁時，掣車欲走。二態者、車駕跳踉，欲齧其人。三態者、便舉前兩足掣車而走。四態者、便蹋車軨。五態者、使人立持軛，摩身拶車却行。六態者、便傍行斜走。七態者、便掣車馳走，得值濁泥，止住不行。八態者、懸篼餧之，熟視不食。其主牽去，欲駕之時，遽含噏噬，飲食不得。佛言：人亦有弊惡八態。何等為八？一態者、聞說經便走，不欲樂聽。如馬解覊韁，掣車走時。二態者、聞說經意不解，不知語所趣向，便瞋跳踉，不欲樂聞。如馬駕車時跳踉，欲齧人時。三態者、聞說經便逆不受。如馬舉前兩脚掣車走時。四態者、聞說經便罵。如馬蹋車軨時。五態者、聞說經便起去。如馬人立持軛，摩身拶車却行時。六態者、聞說經不肯聽，俾頭斜視耳語。如馬傍行斜走時。七態者、聞說經便欲窮難，問之不能相應答，便死抵妄語。如馬得濁泥便止，不復行。八態者、聞說經不肯聽，反念婬泆多求，不欲聽受。死入惡道時，乃遽欲學問行道，亦不能復得行道。如馬懸篼餧之，熟視不肯食，其主牽去欲駕之，乃遽含噏噬，亦不得食。佛言：我說馬有八惡態，人亦有八惡態。如是比丘聞經歡喜，作禮而去。
如持世經云：寶光菩薩於閻浮檀金佛所發於精進。但為入如是法方便門，二十億歲終不生惡心，若利養心。又寶光菩薩如是精進十二億歲，未曾發起婬怒癡心。又無量意菩薩、無量力菩薩於四萬歲中終不睡眠，常不滿腹食，亦不臥，若坐，若經行，但念五取陰相。
又大集經云：法語比丘二萬年中無有睡眠，然後上昇虛空一多羅樹，結跏趺坐，滿一千年不動不搖，法喜為食，獲得比智，樂說無礙。
又譬喻經云：羅閱祇國沙門坐自誓曰：我不得道，終不起。欲睡眠，心作錐長八寸，刺兩髀痛不得眠，一年得道。
又薄俱羅經云：薄俱羅稱言：我從出家以來，八十年中，曾偃臥，脇一著床，背有所倚。
又遺教經云：汝等比丘，若勤精進，則事無難者。是故汝等常勤精進，譬如小水常流，則能穿石。若行者之心數數懈廢，譬如鑽火，未熱而息，雖欲得火，火難可得。是名精進。
又智度論云：身精進為小，心精進為大。外精進為小，內精進為大。復次，佛說意業力大故。如仙人瞋時，令大國磨滅。復次，身口作五逆罪，大果報一劫在阿鼻地獄。受意業力，得生非有想非無想處，壽八萬大劫；亦在十方佛國，壽命無量。以是故身口精進為小，意精進為大。如是諸經廣歎精進，一心正念，速得道果，未必要須多聞。
又智度論云：若人欲得所聞皆持，應當一心憶念，令念增長。於相似事繫念，令知所不見事。如周利槃陀迦比丘，繫心拭屣物中，念憶禪定，除心垢法，乃得羅漢果。彼人暗鈍，令誦掃箒兩字，猶不俱得。得掃忘箒，得箒忘掃。如此矇鈍，尚得聖道。何況利人，不得聖道。天下極鈍，豈過於此。佛法貴行，不貴不行。但能勤行，縱復寡聞，亦先入道。
又毘婆沙論云：如二人俱至一方，一乘疾馬，一乘鈍馬。雖乘鈍馬，以前發故，先有所至。信解脫人，勤行精進，先至涅槃。即是周利等也。
又六度集經云：佛告弟子：當勤精進，聽聞諷誦，莫得懈怠，陰蓋所覆。吾念過去無數劫時，有佛名一切度王。是時眾中有兩比丘：一名精進辯，一名德樂止，共聽法。精進辯者，聞經歡喜，應時即得阿惟越致，神通具足。德樂止者，睡眠不覺，獨無所得。時精進辯謂德樂止言：佛者難值，億百千世，時乃一出。當勤精進，為眾作本。如何睡眠？時德樂止聞其教招，便即經行。於祇樹間，甫始經行，復住睡眠。如是煩亂，不能自定。詣泉側坐，欲思惟，復生睡眠。時精進辯便以善權往而度之。化作蜂王，飛趣其眼，如欲螫之。時德樂止驚覺而坐，畏此蜂王。須臾復睡。時蜜蜂王飛入腋下，螫其胸腹。德樂止驚，心中懅悸，不敢復睡。時泉水中有雜色華，種種鮮潔。時蜜蜂王飛住華上，食甘露味。時德樂止端坐視之，畏復飛來，不敢睡。思惟蜂王，觀其根本。蜂王食味，不出華中。須臾之頃，蜂王睡眠，墮污泥中。身體沐浴已，復還飛住其華上。時德樂止向蜜蜂王說偈言：
是食甘露者，其身得安隱，
不當復持歸，遍及其妻子。
如何墮泥中，自污其身體？
如是為無黠，毀其甘露味。
又如此華者，不宜久住中。
日沒華還合，求出則不能；
當須日光明，爾乃復得出。
長夜之疲冥，如是甚勤苦。
時蜜蜂王向德樂止說偈報言：
佛者譬甘露，聽聞無厭足，
不當有懈怠，無益於一切。
五道生死海，譬如墮污泥；
愛欲所纏裹，無智為甚迷。
日出眾華開，譬佛之色身；
日入華還合，世尊般泥曰。
值見如來世，當勤精進受，
除去睡陰蓋，莫呼佛常在。
深法之要慧，不以色因緣；
其現有著者，當知為善權。
善權之所度，有益不唐舉，
而現此變化，亦以一切故。
時德樂止聽聞其說，即得不起法忍，解諸法本，逮陀隣尼。佛告阿難：爾時精進辯者，今我身是。德樂止者，彌勒是也。我於爾時俱與彌勒共聽經法。彌勒爾時睡眠，獨無所得。我不行善權而救度者，彌勒至今在生死中，未得度脫。
又法句喻經云：昔有比丘，日至城外曠野塚間，路由他田，乃得達過。其主見已，便興瞋恚：此何道人，日此來往，不修道德？即問道人：汝何乞士，在吾田中縱橫往來，乃成人蹤？道人報曰：吾有鬪訟，來求證人，故行田中。田主宿緣鉤連，應蒙得度，便逐道人私匿從行。見曠塚間，屍骸狼藉，膖脹臭爛，鳥獸食噉，散落異處。或有食噉盡不盡者，有似灰鴿色者，𦚭蟲吮𠲿，臭穢難近。比丘舉手語彼人曰：此諸鳥獸，是我證人。其人問曰：此諸鳥獸，何為證人？汝今比丘，與誰共諍？比丘報曰：心之為病，多諸漏患。我觀此骸，分別惡露。便還房室，還自觀身，從頭至足，與彼無異。然此心意，流馳萬端，追逐幻偽色聲香味細滑之法。我今欲誡心之源本：汝心當知，興起是念，無令將吾入地獄餓鬼之中。我今凡夫，未脫諸縛。然此心賊不見從命。以是之故，日往曠野，為說惡露不淨之想。復與心說：心為卒暴，亂錯不定。心今當改，無造惡緣。時彼田主聞道人教，以手揮淚，哽咽難言。然彼田主於迦葉佛十千歲中修不淨想，尋時分別三十六物惡露不淨。爾時比丘及彼田主，即彼曠野大畏塚間得須陀洹道。故知前聖後聖，通誡殷勤，不得輕怠，自損來報。眷屬非久，暫時緣合。善惡交報，親疏何定。不得偏執，貪著室家。縱得榮位，暫時非久。比見愚俗，不知無常，廣事宅田，愛戀妻兒，貪求名利，不知厭足。生平不知修福，死去還屬他人。
又法句喻經說云：昔者外國有清信士，供養三寶，初無厭極。時有沙門與共親友，逮得神通，生死已盡。時清信士得困疾病，醫藥加治，不能得差。時婦在邊，悲哀辛苦：共為夫婦，獨受斯痛。卿設無常，我何所依？兒女孤單，何所恃怙？夫聞悲戀，應時即死，魂神還在婦鼻中，化作一蟲。婦甚啼哭，不能自止。時道人往與婦相見，知婿命過，鼻中作蟲。故欲諫喻，令捐愁憂。婦見道人來，增益悲哀：奈何和尚，夫婿已死。時婦洟鼻，蟲便墮地。婦即慚愧，欲以足蹈。道人告曰：止止，莫殺。是卿夫婿化作此蟲。婦白道人：我夫奉經持戒，精進難及，何緣壽終墮此蟲中？道人答曰：用卿恩愛，悲哀呼嗟，起恩愛心，戀慕愁憂。用是壽終，即墮蟲中。道人為蟲說經：卿精進奉經持法，福應生天，在諸佛前。但坐恩愛戀慕之想，墮此蟲中，亦可慚愧。蟲聞其言，心開意解，便自剋責。即時壽終，便得上生。是以今者唯應檢校，知心善惡，改過為福，省己為人，不得懈怠，自損來報。
如月燈三昧經云：佛言：若有菩薩能行精進，有十種利益。何等為十？一、他不折伏。二、得佛所攝。三、為非人所護。四、聞法不忘。五、未聞能聞。六、增長辯才。七、得三昧性。八、少病少惱。九、隨所得食，食已能消。十、如憂鉢羅華，不同於朽。
又大寶積經云：第四精進有十念：一、念佛無量功德。二、念法不思議解脫。三、念僧清淨無染。四、念行大慈，安立眾生。五、念行大悲，拔濟眾苦。六、念正定聚，勸樂修善。七、念邪定聚，拔令返本。八、念諸餓鬼飢渴熱惱。九、念諸畜生長受眾苦。十、念諸地獄備受燒煮。菩薩如是思惟十念、三寶功德，專念不亂，是名正念精進。
又六度經云：復有四種精進，具足智慧。何等為四？一、勤於多聞，二、勤於總持，三、勤於樂說，四、勤於正行。
晉剡隱岳山有帛僧光，或云曇光，未詳何許人。少習禪業。晉永和初，游于江東，投剡之石城山。山民咸云：此中舊有猛獸之災及山神縱暴，人蹤久絕。光了無懼色，雇人開薙，負杖而前。行入數里，忽大風雨，群虎號鳴。光於山南見一石室，乃止其中，安禪合掌，以為栖禪之處。至明旦雨息，乃入村乞食，夕復還中。經三日，乃見山神，或作虎形，或作蛇身，競來悑光。光一皆不恐。經三日，又夢見山神自言：移往章安縣韓石山住，推室以相奉。爾後採薪通流，道俗宗事。樂禪來學者，起茅茨於室側，漸成寺舍，因名隱岳。光每入定，輒七日不起。處山五十三載，春秋一百一十歲。晉太元之末，以衣蒙頭，安坐而卒。眾僧咸謂依常入定。過七日後，怪其不起，乃共看之，顏色如常，唯鼻中無氣。神遷雖久而形骸不坼。至宋孝建二年，郭鴻任剡，入山禮拜，試以如意撤胸，颯然風起，衣肌消散，唯白骨在焉。鴻大愧懼，收之于室，以塼壘其外而泥之。畫其形像，于今尚存。
晉始豐赤城山有曇猷，或云法猷，燉煌人。少居苦行，習禪定。後游江左，止剡之石城山。乞食坐禪。甞行到一行蠱家乞食。猷祝願竟，忽見蜈蚣從食中跳出，猷快食無他。後移始豐赤城山石室坐禪。有猛虎數十，蹲在猷前，猷誦經如故。一虎獨睡，猷以如意扣虎頭訶：何不聽經！俄而群虎皆去。有頃，蟒蛇競出，大者十餘圍，循環往復，舉頭向猷，經半日復去。後一日，神現形詣猷曰：法師威德既重，來止此山，弟子輒推室以相奉。猷曰：貧道尋山，願得相值，何不共住？神曰：弟子無為不爾。但部屬未狎法化，卒難制語。遠人來往，或相侵觸。人神道異，是以去耳。猷曰：本是何神，居之久近，欲移何處去耶？神曰：弟子夏帝之子，居于此山二千餘年。寒石山是家舅所治，當往彼住。尋還山陰廟，臨別執手，贈猷香三奩。於是鳴鞞吹角，陵雲而去。赤城山有孤巖獨立，秀出干雲。猷搏石作梯，昇巖宴坐，接竹傳水，以供常用，禪學造者十有餘人。王羲之聞而故往，仰峯高挹，致敬而返。赤城巖與天台瀑布、靈溪四明並相連屬，而天台懸崖峻峙，峯嶺切天。古老相傳云：上有往精舍，得道者居之。雖有石橋跨㵎，而橫石斷人，且莓苔青滑。自終古已來，無得至者。猷行至橋所，聞室中聲曰：知君誠篤，今未得度。却後十年，自當來也。猷心悵然，夕留中宿，聞行道唱薩聲。旦復欲前，見一人鬚眉皓白，問猷所之。猷具答意。公曰：君生死身，何可得去？吾是山神，故相告耳。猷乃退還，道經一石室，過中憩息。俄而雲霧晦合，室中盡明。猷神色無擾。明旦見人著單衣恰來曰：此乃僕之所居，昨行不在家中，遂致搔動，大深愧怍。猷曰：若是君室，請以相還。神曰：僕家室已移，請留今住。猷停少時。猷恨不得度石橋，後潔齋累日，復欲更往，見橫石洞開。度橋少許，覩精舍神僧，果如所說。因燒香中食。食畢，神僧謂猷曰：却後十年，自當來此，今未得住。於是而返。顧看橫石，還合如初。晉太元中，有妖星。帝並下勅諸國，有德沙門，令齋懺悔禳災。猷乃祈誠冥感，至六日旦，見青衣小兒來悔過云：橫勞法師。是夕星退。別說云：禳星是帛僧光，未詳孰是。猷以大元之末卒於山室。屍猶平坐，而舉體綠色。晉義熙末，隱士神世標入山登巖，故見猷屍不朽。其後欲往觀者，輒雲霧所惑，無得窺也。
宋沙門僧規者，武當寺僧也。時京兆張瑜于此縣，常請僧規在家供養。永初元年十二月五日，無痾忽暴死。二日而蘇愈。自說云：五日夜二更中，聞門衖間曉曉有聲。須臾見有五人炳炬火，執信幡，徑來入屋，叱喝僧規。規因頓臥怳然，五人便以赤繩縛將去。行至一山，都無草木，土色堅黑，有類石鐵。山側左右，白骨填積。山數十里，至三岐路。有一人甚長壯，被鎧執杖，問曰五人：有幾人來？答：正一人耳。五人又將規入一道中。俄至一城，外有屋數十，築壤為之。屋前有立木，長十餘丈，上有鐵梁，形如𣚃槹。左右有匱貯土，土有品數，或有十斛形，亦如五升大者。有一人衣幘並赤，語規曰：汝生世時有何罪福，依實說之，勿妄言也。規惶悑未答。赤衣人如局吏云：可開簿檢其罪福也。有頃吏至長木下，提一匱土，懸鐵梁上稱之，如覺低仰。吏謂規曰：此稱量罪福之秤也。汝福少罪多，應先受罰。俄有一人衣冠長者謂規曰：汝沙門也。何不念佛？我聞悔過，可度八難。規於是一心稱佛。衣冠人謂吏曰：可更為此人稱之，既是佛弟子，幸可度脫。吏乃復上匱稱之，秤乃正平。既而將規至監官前辯之。監官執筆觀簿，遲疑久之。又有一人朱衣玄冠，珮印綬，執玉版，來曰：算簿上未有此人名也。監官愕然，命右右收錄云。須臾見反縛向五人來。監官曰：殺鬼何以濫將人來。乃鞭之。少頃有使者稱：天帝喚道人來。既至帝宮，經見踐歷，略皆金寶，精光晃昱，不得凝視。帝左右朱衣寶冠，飾以華珍。帝曰：汝是沙門，何不勤業，而為小鬼橫收捕也。規稽首諸佛，祈恩請福。帝曰：汝命未盡，今當還生。宜勤精進，勿屢游白衣家。殺鬼取人，亦多枉濫，如汝比也。規曰：橫濫之厄，當以何方而濟免之？帝曰：廣設福業，最為善也。若不辦爾，可作八關齋。生免橫禍，死離地獄，亦其次也。語畢遣規去。行還未久，見一精舍，大有沙門。見武當寺主白法師、弟子慧進皆在焉。居宇宏整，資待自然。規請欲居之，有一沙門曰：此是福地，非君所得處也。使者將規還，至瑜家而去。
何澹之，東海人，宋大司農。不信經法，多行殘害。永初中得病，見一鬼形甚長壯，牛頭人身，手執鐵叉，晝夜守之。憂悑屏營，使道家作章符印錄，備諸禳絕，而猶見如故。相識沙門慧義聞其病往候，之澹為說所見。慧義曰：此是牛頭阿旁也。罪福不昧，唯人所招。君能轉心向法，則此鬼自消。澹之迷佷不革，頃之遂死。
周大同二年，有慧景法師為寺主，道素高潔。有慧振法師先於寺後山上起頭陀屋二間，常有善神衛護。普通元年四月二十日，有新受戒僧慧徵往屋中誦戒，小有疲懈。山神現形，又著烏衣，身長一丈，手執索。慧徵驚懼還寺。普通八年四月十五日，寺僧僧覆往此屋中，誓一夏誦經。初爾一日，誦習不懈。至第二日，還寺消息。須臾之間，山上石下，聲如雷電，有一塊石打屋。僧覆驚起辭謝，誦經不敢復眠。大同四年四月十二日中，竟有一客僧名法珍，緣家在壽陽，來寺禮拜。仍至寺後山上。既見石窟中舊有好泉水，水甚清潔，仍就此坐禪。俄爾之間，空中有聲，語令避去。其都不動。須臾虎來，以前脚撮其頭，血流出面，四十餘日，瘡差而去。中大同元年二月五日，攝山神現形，著菩薩巾，披袈裟，形貌極端正，侍從左右三十餘人。一人捉香鑪在前，來入禪堂，詣弘誓法師所。自坐胡床，與法師共語，并請寺眾行道。又至其年四月四日夜，爾時大風，禪堂僧智遠等聞外如有數十人行聲。至後夜，見當戶邊有一木。景、智遠等仍還大寺解齋。比還，開禪堂戶已見此。景在禪床坐，見一紙書，令安置故禪堂後石窟中。慧虔初捧不移，末道當移石窟，即便輕舉。至其年五月十四日，復更書一片石，與景遠二僧，令於禪堂後種竹。自稱名菩提。
隋懷州柏尖山寺釋曇詢，俗姓楊，弘農華陰人也。謹攝自修，宗稟心學。遠訪巖隱，游至白鹿山北霖落泉寺，逢曇準禪師，授以禪法。又往稠禪師所，問其津道。極相禮遇，善洽禪味。後經三夏，移住鹿土谷修禪。屬枯泉重出，䴥麋繞院。故得美水馴獸，日濟道隣。從學之徒，相慶茲瑞。時因請法，暫往雲門。值徑陰霧，昏暗失路，忽蒙山神示道，方會本途。此乃化感幽冥，神明翊衛。時有盜者來竊蔬菜，將欲出園，乃為群蜂所螫。詢聞來救，慈心將治，得全餘命。嘗有趙人遠至，殷勤致禮。陳云：弟子因病死蘇，往見閻羅王詰問，罪當就獄。賴蒙詢師來為請命，王因放免。生來未面，遠訪方委。又山行值二虎鬪，累日不歇。詢執錫分之，以身為翳。語云：汝同居林藪，計無大乖。幸各分路，何須固忿。虎聞，低頭飲氣而散。屢逢熊虎交諍不歇，皆詢往救，略同前述。入定鳥不亂，獸見如偶。又陰德感物，顯用藏仁。每入禪定，七日為期。白虎入房，同居窟宅。獨處靜院，不出十年。隋文重德，屢送璽書，兼賜香供，重疊累載。以開皇初年，風疹忽增，卒於柏尖山寺，春秋八十。初遘疾彌留，忽有神光照燭，香風拂戶。又感異鳥，白頸赤身，繞院空飛，聲唳哀切。氣至大漸，鳥住堂基，自然狎附，不畏人物。或在房門，至于臥席，悲鳴逾甚，血沸眼中。既爾往化，鳥便飛出，外空旋轉，奄然翔逝。又感猛虎繞院虓䝞，兩宵霧昏，三日結慘。又加山崩石墜，林摧㵎塞，驚動人畜，恓惶失據。其哀感靈祥，疇能殫記。
夫神通勝業，非定不生；無漏慧根，非靜不發。故經曰：深修禪定，得五神通。心在一緣，是三昧相。書亦有言：當使形如枯木，心若死灰。不充誳於富貴，不隕穫於貧賤。栖神冥漢之內，遺形塵埃之表。故攝心一處，便是功德叢林；散意片時，即名煩惱羅剎。所以曇光釋子，降猛虎於前；螺髻仙人，宿巢禽於頂上。是知大士常修宴坐，不斷煩惱而入涅槃，不捨道法，現凡夫事。又能觀察此身從頭至足，三十六物，八萬戶蟲，不淨、無常、苦、空、非我。但眾生心性，譬若獼猴，戲跳攀緣，歡娛奔逸，不能冥目束體，端心勤意。剛強難化，𢤱戾不調。習近五塵，流轉三界。黏外道之黐，貫天魔之杖。於是永淪苦海，長墜嶮獄。皆由放散情慮，擾亂心神。似風裏之燈，譬波中之月。搖漾輕動，浮游汎濫。影既不現，照豈得明。所以眾惡賴此而興，諸善由斯併廢。良由不修斷惑，常起貪瞋，未服無知，偏多樂受。遂令禪定之惑，重沓爭來；妨靜之緣，交加競集。五蓋覆心，禪門已閉，六塵在念，亂想常馳。類狂象之無鉤，似戲猨之得樹。故須念念策心，新新集起。豈前念皆惡，遂剋苦而靜塵；後念起善，便縱意而揚惡。所以論美四時，經歎一慮。然後方能正想，革絕凡懷。若違此理，聖亦不可。今萬境森羅，不能自觸。要須因倚諸根，內想感發。何以知然？今有心感於內，事發於外；惑緣於外，起染於內。故知內外相資，表裏遞用。君臣心識，不可備捨。故經云：心王若正則六臣不邪，識意昏沈則其主不明。今悔六臣，當各慚愧；制馭六根，不令馳散也。
如法句經心意品說云：昔佛在世時，有一道人，在河邊樹下學道。十二年中，貪想不除，走心散意，但念云欲：目色、耳聲、鼻香、口味、身受、心法。身靜意遊，曾無寧息。十二年中不能得道。佛知可度，化作沙門，往至其所，樹下共宿。須臾月明，有龜從河中出，來至樹下。復有水狗，飢行求食，與龜相逢，便欲噉龜。龜縮其頭尾及其四脚，藏於甲中，不能得噉。水狗小遠，復出頭足，行步如故。不能奈何，遂便得脫。於是道人問化沙門：此龜有護命之鎧，水狗不能得其便。化沙門答言：吾念世人不如此龜，不知無常，放恣六情，外魔得便。形壞神去，生死無端，輪轉五道，苦惱百千，皆意所造。宜自勉勵，求滅度安。於是化沙門即說偈言：
藏六如龜，防意如城，慧與魔戰，勝則無患。
又求離牢獄經云：時有阿育王弟，名善容。入山游獵，見諸梵志裸形苦行而無所得。王弟見而問曰：汝在此行道，有何患累而無成辦？梵志報曰：坐有群鹿數共合會，我見心動不能自制。王子聞已，時生惡念：此等梵志，服風食氣，氣力羸惙，猶有婬欲，過患不除。釋子沙門，飲食甘美，在好床坐，衣服隨時，香華自熏，豈得無欲？時阿育王聞弟有此議論，即懷憂慼。吾唯有一弟，忽生邪見。恐永迷沒，我當方宜除其惡念。即還宮內勅諸伎女，各自莊嚴。至善容所，共相娛樂。預勅大臣：吾有所圖。若我勅卿殺善容者，卿等便諫，須待七日，隨王殺之。時諸伎女即往娛樂。未經時頃，王躬自往，語弟：云何為將吾伎女妻妾恣意自娛？奪其威怒，以輪擲空，召諸大臣，即告之曰：卿等知不？吾未衰老，亦無外寇強敵來侵境者。吾曾聞古昔諸賢有此諺言：夫人有福，四海歸伏。福盡德薄，肘腋叛離。如我自察，未有斯變。然我弟善容誘吾伎女妻妾，縱情自恣。事既如是，豈有我乎！汝等將去，詣市殺之。諸臣諫曰：唯願大王聽臣微言。唯有此一弟，又少息胤，無繼嗣者。願聽七日為王，求依王命。時王默然，聽臣所諫。王復寬恩，勅語諸臣：命聽王子著吾服飾，天冠威容，如吾不異。內吾宮裏，作唱伎樂，共娛樂之。復勅一臣：自今日始，著鎧持杖，拔好利劍，往語善容王子曰：知期七日終，正爾當到，努力開割，五欲自娛。今不自適，死後有悔，恨亦無益。一日過已，臣復往語：餘有六日。如是次第，乃至一日。臣往白言：王子當知，六日已過，唯明日在，當就於死。努力恣情，五欲自娛。至七日到，王遣使問：云何王子，七日之中，意志自由，快樂不乎？弟報王曰：大王當知，不見不聞，有何快樂？王問弟曰：著吾服飾，入吾宮殿，眾伎自娛，食以甘美。何以面欺不見不聞不快樂耶？弟白王言：應死之人，雖未命絕，與死何異。當有何情著於五欲？王告弟曰：咄愚所啟。汝今一身，憂慮百端，一身斷滅，在欲不樂。豈況沙門，憂念三世，一身死壞，復受一身，億百千世，身身受苦，無量患惱。雖出為人，與他走使；或生貧家，衣食窮乏。念此辛酸，故出家為道，求於無為度世之要。設不精勤，當復更歷劫數之苦。是時王子心開意解，前白王言：今聞王教，乃得惺寤。生老病死，實可厭患。愁憂苦惱，流轉不息。唯願大王見聽為道，謹慎修行。王告弟曰：宜知是時。弟即辭王，出為沙門。奉持禁戒，晝夜精勤，遂得阿羅漢果，六通清徹，無所罣礙。
又阿育王傳云：阿育王聞弟得道，深心歡喜。稽首禮敬，請長供養。既厭世苦，不樂人間，誓依林野，以養餘命。阿育王即使鬼神於自城內為造山水，山高數十丈，斷絕人物，不得往來。乃應王命，率捨衣資，造石像一軀，身高丈六。即於山龕石室供養其弟。此山及像，今並存焉。
夫五欲蓋纏，並是禪障。既能除棄，其心寂靜，堪能修道。故此章內具明十二頭陀之行。少欲知足，無過此等。西云頭陀，此云抖捒。能行此法，即能抖捒煩惱，去離貪著。如衣抖捒，能去塵垢。是故從喻為名，故名頭陀。經論別明，各云十二。通別總論，合有十六。如衣中有四，食中有六，處中有六，故合十六。衣中四者：一、糞埽衣，二、毳衣，三、納衣，四、三衣。食中六者：一、乞食。二、次第乞食。三、不作餘食法食。四、一坐食。五、一團食，亦名節量食。六、中後不飲漿。處中六者：一、阿蘭若處，二、在塚間，三、在樹下，四、在露地，五、是常坐，六、是隨坐。就此十六隱顯離合，故說十二。如衣中四者，依四分律及智度論，同唯說二：一、著納衣，二、著三衣。不論餘二。依涅槃經，衣中說三：一、著糞埽衣，二、著毳衣，三、畜三衣。不論納衣。食中六者，涅槃說三：所謂乞食，一坐食，一團食。所以不說次等乞者，以能如法乞食之時，必有次第，故不別說。但能一團，一坐食，自然不作餘食法，中後飲漿，故不別說。四分律中說食有四：三種同前，加次第乞。智度論中說食有五，不說不作餘食法食。處中六者，依智度論說五，除却隨坐。涅槃及律皆具說六。今依諸部，通有十六也。
又十住毘婆沙論，十二頭陀名體稍別：一、盡形乞食，二、受阿練若，三、著糞埽衣，四、一坐食，五、常坐，六、食後不受非時飲，七、但有三衣，八、毳衣，九、隨敷坐，十、樹下住，十一、空地住，十二、死人間住。第一、盡形乞食有十種利：一、所用活命，自屬不屬他。二、眾生施我食者，令住三寶，然後當食。三、若有施我食者，當生悲心，我當勤進，令善住施，作已乃食。四、隨順佛教故。五、易滿易養。六、行破憍慢法。七、無見頂善根。八、見我乞食餘有，修善法者亦當効我。九、不與男子大小有諸因緣事。十、次第乞食故，於眾生中生平等心，即種助一切智。第二、受阿練若處亦有十利：一、自在來去。二、無我無我所。三、隨意所住，無有障礙。四、心轉樂習阿練若住處。五、住處少欲少事。六、不惜身命，為具足功德故。七、遠離眾鬧語故。八、雖行功德，不求恩報。九、隨順禪定，易得一心。十、於空處住，易生無障礙想。第三、著糞埽衣亦有十利：一、不以衣故，與在家者和合。二、不以衣故，現乞衣相。三、亦不方便說得衣相。四、不以衣故，四方求索。五、若不得衣亦，不憂。六、得亦不喜。七、賤物易得，無有過患。八、順行初受四依法。九、入在麁衣數中。十、不為人所貪著。第四、一坐食亦有十利：一、無有求第二食疲苦，二、於所受輕少，三、無所用疲苦，四、食前無疲苦，五、入在細行食法，六、食消後食，七、少防患。八、少疾病，九、身體輕便，十、身受快樂。第五、常坐亦有十利：一、不貪身樂，二、不貪眠睡樂，三、不貪臥具樂，四、無臥時脇著席苦，五、不隨身欲，六、易得坐禪，七、易讀誦經，八、少睡眠，九、身輕易起，十、求坐臥具衣服心薄。第六、食後不受非時飲亦有十利：一、不多食，二、不滿食，三、不貪美味，四、少所求欲，五、少妨患，六、少疾病，七、易滿，八、易養，九、知足，十、坐禪讀經，身不疲極。第七、但有三衣亦有十利：一、於三衣外無求受疲苦，二、無有守護疲苦，三、所畜物少，四、唯身所著為足，五、細戒行，六、行來無累，七、身體輕便，八、隨順阿練若處住，九、處處所往無所顧惜，十、隨順道行。第八、受毳衣亦有十利：一、在麁衣數，二、少所求索，三、隨意可坐，四、隨意可臥，五、澣濯則易，六、染時亦易，七、少有蟲壞，八、難壞，九、更不受餘衣，十、不失求道。第九、隨坐亦有十利：一、無求好精舍住疲苦，二、無求好坐臥具疲苦，三、不惱上座，四、不令下座愁惱，五、少欲，六、少事，七、隨得而用，八、少用則少務，九、不起諍訟因緣，十、不奪他所用。第十、樹下坐亦有十利：一、無有求房舍疲苦，二、無有求坐臥具疲苦，三、無有所愛疲苦，四、無有受用疲苦，五、無處名字，六、無鬪諍事，七、隨順四依法，八、少而易得無過，九、隨順修道，十、無眾鬧行。第十一、死人間住亦有十利：一、常得無常想，二、常得死想，三、常得不淨想，四、常得一切世間不可樂想，五、常得遠離一切所愛人，六、常得悲心，七、遠離戲調，八、心常厭離，九、勤行精進，十、能除悑畏。第十二、空地坐亦有十利：一、不求樹下，二、遠離我所有，三、無有諍訟，四、若餘去無所顧惜，五、少戲調，六、能忍風雨寒熱蟁虻毒蟲等，七、不為音聲剌棘所剌，八、不令眾生瞋恨，九、自亦無有愁恨，十、無眾鬧行處。
又寶梁經云：佛告迦葉：比丘若欲至阿蘭若處，當思八法。何等為八？一、我當捨身，二、應當捨命，三、當捨利養，四、離一切所愛樂處，五、於山間死當如死，六、阿蘭若處當受阿蘭行，七、當以法自活，八、非以煩惱自治。
如大寶積經云：菩薩修定復有十法，不與二乘共。何等為十？一、修定無有吾我，具足如來諸禪定故。二、修定不味不著，捨離染心，不求己樂。三、修定具諸通業，為知眾生諸心行故。四、修定為知眾心，度脫一切諸眾生故。五、修定行於大悲，斷諸眾生煩惱結故。六、修定諸禪三昧，善知入出，過於三界故。七、修定常得自在，具足一切諸善法故。八、修定其心寂滅，勝於二乘諸禪三昧故。九、修定常入智慧，過諸世間到彼岸故。十、修定能興正法，紹隆三寶，使不斷絕故。如是定者，不與聲聞辟支佛共。
又六度集經云：復有四種禪定，具足智慧。何等為四？一、常樂獨處，二、常樂一心，三、求禪及通，四、求無礙佛智。
又月燈三昧經云：佛言：若有菩薩住於宴坐，有十種利益。何等為十？一、其心不濁，二、住不放逸，三、諸佛愛念，四、信正覺行，五、於佛智不疑，六、知恩，七、不謗正法，八、善能防禁，九、到調伏地，十、證四無礙。又佛言：若有菩薩愛樂空閑，有十種利益。何等為十？一、省世事務，二、遠離憒鬧，三、無有違諍，四、住無惱處，五、不增有漏，六、不起諍訟，七、安住靜默，八、隨順相續解脫，九、速證解脫，十、施功而得三昧。又佛言：若有菩薩能與禪相應，有十種利益。何等為十？一、安住儀式，二、行慈境界，三、無諸悔熱，四、守護諸根，五、得食喜樂，六、遠離愛欲，七、修禪不空，八、解脫魔羂，九、安住佛境，十、解脫成熟。又佛言：若有菩薩樂於頭陀乞食，有十種利益。何等為十？一、摧我慢幢。二、不求親愛。三、不為名聞。四、住在聖種。五、不諂不誑，不現異相，又不傲慢。六、不自高舉。七、不毀他人。八、斷除愛恚。九、若入人家，不為飲食而行法施。十、有所說法，為人信受。
又智度論云：三昧有二種：一佛，二菩薩。是諸菩薩於菩薩三昧中得自在，非佛三昧。如諸佛要集經中說云：文殊尸利欲見佛集，不能得到，諸佛各還本處。文殊尸利到諸佛集處，有一女人近彼佛坐，入於三昧。文殊尸利入禮佛足已，白佛言：云何此女人得近佛坐而我不得？佛告文殊尸利：汝覺此女人令從三昧起。汝自問之。文殊尸利即彈指覺之而不可覺。以大聲喚，亦不可覺。捉手牽亦不可覺。又以神足動大千世界，猶亦不覺。文殊尸利白佛言：世尊，我不能令覺。是時佛放大光明，照下方世界，是中有一菩薩，名棄諸蓋。即時從下方出，來到佛所，頭面禮佛足，一面立。佛告棄諸蓋菩薩：汝覺此女人。即時彈指，此女從三昧起。文殊尸利白佛：以何因緣，我動三千大千世界，不能令此女起？棄諸蓋菩薩一彈指，便從三昧起？佛告文殊尸利：汝因此女人初發菩提意，是女人因棄諸蓋菩薩初發菩提意，以是故汝不能令覺。汝於諸佛三昧中功德未滿，是棄諸蓋菩薩於三昧中得自在。佛三昧中始少多入，而未得自在故耳。
如禪祕要經云：阿練若比丘因五種事發狂：一者、因亂聲，二者、因惡名，三者、因利養，四者、因外風，五者、因內風。爾時世尊而說祝曰：
爾時世尊說此呪已，告舍利弗：如此神呪，過去無量諸佛所說。我今現在亦說此呪。未來彌勒、賢劫菩薩亦當宣說如此神呪。功德如自在天，能令後世五百歲中諸惡比丘得淨心意，調和善治四大增損，亦治心內四百四病，四百四脈所起壞界，九十八使性欲種子，亦治業障犯戒諸惡，永盡無餘。此名善治七十二種病憂惱陀羅尼，亦名拔五種陰無明根本陀羅尼，亦名現前見一切佛及諸聲聞，為說真法破諸法使。
晉始豐赤城山有支曇蘭，青州人。蔬食樂禪，讀誦三十萬言。晉太元中游剡，後憩始豐赤城山。見一處林泉清曠而居之。經于數日，忽見一人長數丈，呼蘭令去。又見諸異形禽獸以恐蘭，見蘭怡然自得，乃屈膝而禮拜云：珠欺王是家舅，令往韋鄉山就之，推此處以相奉。爾後三年，忽聞車騎隱隱，從者彌峯。俄而有人著幘，稱珠欺王，通既前，從其妻子男女等二十三人，並形貌端正，有逾於世。既至蘭所，敘暄涼訖。蘭問：住在何處？答云：樂安縣韋鄉山。久服風問，今與家累仰投，乞受歸戒。蘭即授之。受法竟，䞋錢一萬，蜜二器，辭別而去。便聞鳴笳動吹，響振山谷。蘭禪眾十餘，共所聞見。晉元熙中卒於山室，春秋八十有三矣。
宋偽魏平城有釋玄高，姓魏，本名靈育，憑翊萬年人也。母冠氏，本信外道。始適魏氏，首孕一女，即高之長姊。生便信佛，乃為母祈願，願門無異見，得奉大法。母以偽秦弘始三年，夢見胡僧，散華滿室，覺便寤胎。至四年二月八日生男。家內忽有異香及光明照壁，迄旦乃息。母以兒生瑞兆，因名靈育。時人重之，復稱世高。年十二，辭親入山，久之未許。異日有一書生寓高家宿，云：欲入中常山隱。父母即以高憑之。是夕咸見村人共相祖送。明旦村人並來候高，父母云：昨已相送，今復覓耶？村人云：都不知行，豈容已送。父母方寤，昨之迎送，乃神人也。高既背俗乖世，改名玄高。聰慜生知，學不加思。至年十五，已為山僧說法。受戒已後，專精禪律。聞關中有浮陀跋禪師在石羊寺弘法，高往師之。旬日之中，妙通禪法。跋陀歎曰：善哉佛子，乃能深寤如此。於是卑顏推遜，不受師禮。高乃杖策西秦，隱居麥𧂐崖。學徒百人。崇其義訓，稟其禪道。時有長安沙門釋曇弘，秦地高足，隱在此山。與高相會，以同業友。是時乞伏熾槃跨有隴西，西接涼土。常有學徒三百餘人。有玄紹者，秦州隴西人。學究諸禪，神力自在。手指出水，供高洗漱，其水香淨，倍異於常。每得非世華香，以獻三寶。靈異如紹者，又十一人。紹後入堂術山，蟬蛻而逝。後共曇弘乃向河南。國王及臣民近道候迎，內外敬奉，崇為國師。河南化畢，進遊涼土。沮渠蒙遜深相敬事，集會英賓，發高勝解。時西海有樊僧印。亦從高受學。志狹量褊，得少為足。便謂已得羅漢，頓盡禪門。高乃密以神力，令印於定中備見十方無極世界，諸佛所說法門不同。印於一夏尋其所見，永不能盡。方知定水無底，大生愧懼。時魏虜託跋燾據平城，軍侵涼境。燾舅陽平王抂請高同還偽都。既達平城，大流法化。偽太子託跋晃事高為師。晃一時被讒，為父所疑，乃告高曰：空羅枉苦，何由得脫？高令作金光明齋，七日懇懺。燾乃夢見其祖及父皆執劍烈威，問：汝何故信讒言，枉疑太子？燾驚寤，大集群臣說神告以所夢。諸臣咸言：太子無過，實如皇靈降誥。燾於太子無復疑焉，蓋高誠感之力也。時崔皓、冠天師並先得寵於燾，恐晃篡弑之日，奪其威柄。乃譖云：太子前事，實有謀心。但結高公道術，故令先帝降夢。如此物論，事迹稍形。若不誅除，必為巨害。燾遂納之，勃然大怒，即勅收高。高先嘗密語弟子云：佛法應衰，吾與崇公當其禍首。于是聞者莫不慨然。時有涼州沙門釋慧崇，是偽魏尚書韓萬德之門師。德既次於高，亦被疑阻。至偽太平五年九月，高與崇公俱被幽縶。其月十五日就禍，卒於平城之東隅，春秋四十有三，是歲宋元嘉二十一年也。當爾之夕，門人莫知。是夜三更，忽見光繞高先所住處塔三匝，還入禪窟中。因聞光中有聲云：吾已逝矣。諸弟子方知已化，哀號痛絕。既而迎屍於城南曠野，沐浴遷殯，兼營理崇公別在異處。一都道俗，無不嗟駭。弟子玄暢時在雲中，去魏都六百里。旦忽見一人告之以變，仍給六百里馬。於是揚鞭而返，晚間至都。見師已亡，悲慟斷絕。因與同學共泣曰：法今既滅，頗復興不？如脫更興，請和上起坐。和上德匪常人，必當照之矣。言畢，高兩眼稍開，光色還悅，體通汗香，。須臾起坐，謂弟子曰：大法應化，隨緣盛衰。盛衰在迹，理恒湛然。但念汝等不久復應如我耳，唯有玄暢當得南度。汝等死後，法當更興。善自修心，無令中悔。言已便臥即絕也。明旦遷柩，欲闍維之，國制不許，於是營頓即窆。道俗悲哀，號泣望斷。有沙門法達，為偽國僧正。欽高日久，未獲受業。忽聞徂化，因而哭曰：聖人去世，當復何依？累日不食。常呼：高上聖人自在，何能不一現？應聲見高飛空而至，達頂禮求哀，願見救護。高曰：君業重難救，當可如何！自今以後，依方等苦悔，當得輕受。達曰：脫得苦報，願見矜救。高曰：不忘一切，寧獨在君。達又曰：法師與崇公並生何處？高曰：吾願生惡世，救護眾生，即己還生閻浮。崇公常祈安養,已果心矣。達又問:不審法師已階何地？高曰：我諸弟子自有知者。言訖奄然不見。達密訪高諸弟子。咸云：是得忍菩薩。至偽太平七年，託跋燾果毀滅佛法，悉如高言。
宋蜀安樂寺有釋普恒，姓郭，蜀郡成都人也。為兒童時，嘗於日光中見聖僧在雲中說法，向家人敘之，並未信語。後苦求出家，止治下安樂寺。獨處一房，不立眷屬，習靖業禪，善入出住。與蜀韜律師為同意。自說入火光三昧，光從眉直下，至金剛際。於光中見諸色像，先身業報，頗亦朗了。宋昇明，時人謂是戲言。將終之日，微有病相。唯緣家一奴看之。明旦平坐而卒，手屈三指。試捋隨申，申已還屈。生時體黑，死已鮮白。於是大眾依得道法闍維。𧂐薪始然，便有五色煙起，殊香芬馥。州將玉玄載乃為之贊曰：
大覺渺無像，懸應貴忘靖。
一念會道場，空過萬劫永。
信心虛東想，遇聖藻西影。
妙趣澄三界，傳神四禪境。
俗物故參差，真性理恒炳。
韜光寄浮世，遺德方化逈。
齊鄴西龍山雲門寺釋僧稠，姓孫。元出昌黎，末居鉅鹿之癭陶焉。性愛純懿，孝信知名。而勤學世典，備通經史，而道機潛扣，歘厭世煩。一覽佛經，渙然神解。初從道房禪師受習止觀。次於趙州障洪山道明禪師所，受十六特勝法。嘗於鵲山靜處，感神來嬈。抱肩築腰，氣噓頂上。稠以死要心，因證深定，九日不起。後從定覺，情想澄然。究略世間，令無樂者。便詣少林寺祖師三藏，呈己所證。跋陀曰：自葱嶺已東，禪學之最，汝其第一矣。乃更授深要。即住嵩嶽寺。僧有百人，泉水纔足。忽見婦人弊衣挾帚，却坐階上，聽僧誦經。眾不測為神人也，便訶遣之。婦有慍色，以足蹋泉立竭，身亦不現。眾以告稠，稠呼優婆夷，三呼乃出。便謂神曰：眾僧行道，宜加擁護。婦人以足撥於故泉，水即上涌。時共深異，威儀如此。後詣懷州西王屋山修習前法。聞兩虎交鬪，咆響振巖，乃以錫杖中觸，各散而去。一時忽有仙經兩卷，在于床上。稠曰：我本修佛道，豈拘域中長生者乎！須臾自失。其感幽顯，皆此類也。又移懷州馬頭山。魏孝明宿承令德，前後三召，乃固辭不赴。又移北轉常山。定州刺史婁叡、彭城王高攸等請至受法，道俗奔赴，禮貺填充。為名利所纏者，說偈止之，悉皆儉素。齊文宣天保二年下詔曰：
久聞風德，常思言遇。今勅定州，今師赴鄴，教化群生。義無獨善，希即荷錫，暫游承明。思欲弘宣至道，濟斯苦攘。至此之日，脫須還山，當任東西，無所留縶。稠居山積稔，業濟一生，聞有勅召，絕無承命，苦相敦喻，方遂允請。即日拂衣，將出山闕，兩岫忽然驚震，響聲悲切，駭擾人畜，禽獸飛走。如是三日。稠顧曰：慕道懷仁，觸類斯在。豈非愛情易守，放蕩難持耶！乃不約事留，杖策漳滏。帝躬舉大駕，出郊迎之。天下歸善，皆由稠矣。又於雲門山寺，所住禪窟，前有深坑。見被毛之人偉而胡貌，置釜然火，水將沸涌。俄有大蟒從水中出，欲入釜內。稠以足撥之，蟒遂入水，毛人亦隱。其夜因致男子神來，頂拜稠云：弟子有兒，歲歲為惡神所噉。兒子等惜命不敢當。弟子衰老將死，故自供食。蒙師護故，得免斯難。稠索水潠之，奄成雲霧。時或讒稠於宣帝，以倨傲無敬者。帝大怒，自來加害。稠冥知之，生來不至僧厨，忽無何而到云：明有大客至，多作供設。至夜五更，先備牛輿，獨往谷口，去寺二十餘里，孤立道側。須臾帝至，怪問其故。稠曰：恐身不淨，穢污伽藍，在此候耳。帝下馬禮伏，愧悔無已。謂尚書令楊遵彥曰：如此真人，何可毀謗也。乃躬負稠身往寺。稠聲折不受。帝曰：弟子負師遍天下，未足謝愆。因謂曰：弟子前身曾作何等？答曰：作羅剎王。是以今猶好殺。即呪盆水，令帝自視，見其形影如羅剎像焉。每年元日，常問一歲吉凶。後至天保十年云：今年不能好。文宣不悅。帝問：師復何如？答曰：貧道亦不久。至十月，帝崩。明年即是齊乾明元年，四月十三日辰時，絕無患惱，端坐卒於山寺，春秋八十有一。當終之時，異香滿寺，聞者悚神。勅慰殷勤，令依中國闍維之法。四部彌山，人兼數萬，香柴千計。日正中時，以火焚之。道俗哀慟，哭響流川。登有白鳥數百，裴回煙上，悲鳴相切，移時乃逝。仍於寺之西北，建以甎塔，每有靈景異香，應于道俗。康存之日，宣帝謂稠曰：弟子未見佛之靈異，頗得覩不？稠曰：此非沙門所宜。帝遂強之。乃投袈裟于地，帝使數十人舉之，不能得動。稠命沙彌取之，初無重焉。因爾篤信彌厚。
隋益州響應山寺釋法進，不知氏族，為輝禪師弟子。常於竹林坐禪，有四老虎繞於左右。師語勿泄其相也。師後教為水觀，家人取柴，見繩床上有好清水，拾兩白石，安著水中。進暮還寺，彌覺背痛。具問家人，云安石子。語令明往，所除此石。及旦，進禪，家人還見如初清水。即除石子，所苦便愈。因爾習定，不出此山。開皇中，蜀王秀臨益州，妃患，請進治損。後辭還山，王及妃躬送向山。王及妃見進足離地四五寸。以大業十三年正月八日終於此山。
唐長安普光寺僧慧融，字圓照，俗姓張氏，南陽人也。幼而精進，不犯微惡。少年落髮，即樂禪伍。嘗隱居泰山，後奉勅追入京，住普光寺。時游終南山，或來或往。嘗登山，逢雪深厚，不能得進。忽有一虎近前，弭耳俯伏。慧融知其意，乃乘之，虎遂負融而上。常有雙鳥於山林中，前行引路。至永徽初，遷神於本寺，寺僧於慧融房舍上見五色光起。及於山焚身，肌骨總銷，唯心不爛。
夫二種莊嚴，慧名最勝；三品次第，智曰無過。故經言：五度無智，似若愚盲。所以般若勝出世間，破除諸有。釋論又言：佛是眾生母，般若能生佛。是則智為一切眾生之祖母。故外書云：叡哲欽明，乃稱放勛之德；仁義禮智，方曰宣尼之道。當惟智慧之法，不可不修；出世之因，無宜弗習。能排巨暗，譬滿月之照三途；巧遣眾毒，似摩祇之除萬惡。豈可任無常沒，守此長迷；取相交纏，我心縈結。常多有愛，恒富無明；未達因緣，不修對治。所以欝欝慢山，殆高崇華；滔滔愛水，遂廣滄溟。或橫執斷常，偏論即離。神黃神白，我見我知。一脚常翹，五邊長炙。食草學牛，噉糞如犬。或盛談下諦，寧識中道之宗；或封執四韋，豈寤大乘之旨。或謂冥初生覺，其永不知；世間定常，唯此為貴。或復言非有想，是證涅槃；計自在天，能成世界。愚戇昏瞢，庸魯頑疏。看指求月，守株竢兔。尚疑駝馬，寧分菽麥。雖知歡笑，將而不殊；徒識語言，與猩猩而不異。良由不識空理，常處無明。凡是倒心，皆名邪見。五住煩惱，未減一毫；百八使纏，森然尚在。是故大士為求八字，不惜驅命；恐在纏中，逢苦即退。故自剋心，以牢其志也。
如華嚴經云：菩薩為求法故，能施法者，作如是言：若能投身七仞火坑，當與汝法。菩薩聞此，歡喜無量。作是思惟：我為法故，尚不惜身命，於阿鼻地獄諸惡趣中受無量苦。況入人間微小火坑而得聞法。依集一切功德三昧經云：釋迦過去久遠作五通仙人，名曰最勝。依智度論云：釋迦文佛本為菩薩時，名曰樂法。時世無佛，不聞善語。四方求法，精進不懈，了不能得。爾時魔變作婆羅門而語之言：我有佛所說一偈。汝能以皮為紙，以骨為筆，以血為墨，書寫此偈，當以與汝。樂法即時自念：我世世喪身無數，不得是利。即自剝皮，暴之令乾，欲書其偈。魔便滅身。是時佛知其志心，即從下方踊出，為說深法。即得無生法忍。
又涅槃經云：菩薩為法因緣，剜身為燈，㲲纏皮肉，蘇油灌之，燒以為炷。菩薩爾時受是大苦，自呵其心而作是言：如是苦者，於地獄苦百千萬分猶未及一。汝於無量百千劫中受大苦惱，都無利益。汝若不能受是輕苦，云何而能於地獄中救苦眾生？菩薩摩訶薩作是觀時，身不覺苦。其心不退，不動不轉。菩薩爾時應自深知，我定當得阿耨菩提。菩薩爾時具足煩惱，未有斷者，為法因緣，能以頭目髓腦手足血肉施於眾生。以釘釘身，投巖赴火。菩薩爾時雖受如是無量眾苦，其心不退，不動不轉。菩薩當知我今定有不退之心，當得阿耨菩提。
又大集經云：菩薩為於一字一句之義，能以十方世界珍寶奉施法王。一偈因緣，捨於身命。雖於無量殑伽沙等劫修行布施，不如一聞菩提之事，心生歡喜，於正法所，樂聞樂說。常為諸佛諸天所念。以念力故，世間所有經典書論，悉能通達。
又大方便報恩經云：菩薩常勤求善知識，為聞佛法乃至一句一偈一義，三界煩惱，皆悉萎瘁。菩薩志心求佛語時，渴法情重，不惜身命。設踐熱鐵猛火之地，不以為患。菩薩為一偈故，尚不惜身命，況十二部經。為一偈故，尚不惜命，況餘財物。聞法利益故，身得安樂，深生信心、直心、正見。見說法者，如見父母，心無憍慢。為眾生故，志心聽法，不為利養。為眾生故，不為自利。為正法故，不畏王難、肌渴、寒熱、虎狼、惡獸、盜賊等事。先自調伏煩惱諸根，然後聽法。
又華嚴經云：菩薩如是方便求法，所有珍寶無貴惜者。於此物中，不生難想。若得一句未曾聞法，勝得三千大千世界滿中珍寶。得聞一偈，勝得轉輪聖王、釋提桓因、梵天王處。菩薩作是念言：我受一句法，設令三千大千世界大火滿中，上從梵天而自投下，何況小火。我尚盡受一切諸地獄苦，猶應求法，何況人中諸小苦惱。為求法故，發如是心。如所聞法，心常喜樂，悉能正觀。
未曾有經云：昔毘摩國徙陀山有一野干，為師子所逐，墮一丘井，已經三日。開心分死，自說偈言：
一切皆無常，恨不飴師子。
奈何死丘井，貪命無功死。
無功已可恨，復污人中水。
懺悔十方佛，願垂照我心。
前代諸惡報，現償皆令盡。
從是值明師，修行盡作佛。
帝釋聞之，與八萬諸天到其井側曰：不聞聖教，久處幽冥，向說非凡，願更宣法。野干答曰：天帝無訓，不識時宜。法師在下，自處其上。初不修敬而問法要。帝釋於是以天衣接取，叩頭懺悔。憶念我昔曾見世人先敷高座，後請法師。諸天即各脫寶衣，積為高座。野干昇座曰：有二大因緣：一者、說法開化天人，福無量故。二者、為報施食恩故。天帝白曰：得免井厄，功報應大，云何恩不及耶？答曰：生死各宜。有人貪生，有人樂死。有愚癡人，不知死後更生，違遠佛法，不值明師，貪生畏死，死墮地獄。有智慧人，奉事三寶，遭遇明師，改惡修善。如斯之人，惡生樂死，死生天上。天帝曰：如尊所誨，全命無功者，願聞施食施法。答曰：布施飢食，濟一日之命；施珍寶者，濟一世之乏，增益生死。說法教化者，能令眾生出世間道，得三乘果，免三惡道，受人天樂。是故佛說以法作施，功德無量。天帝曰：師今此形，為是業報，為是應化？答曰：是罪非應。天帝曰：我謂是聖，方聞罪報，未知其故，願聞因緣。答曰：昔生波羅柰國波頭摩城為貧家子，剎利之種。幼懷聰朗，特好學習。至年十二，逐師於山，不失時節。經五十年，九十六種經書，靡所不達。皆由和尚之恩，其功難報。由先學慧，自識宿命。由受王位，奢婬著樂。報盡命終，生地獄畜生。時帝釋與八萬諸天從受十善，今還天宮。和尚何時捨此罪報，得生天上？野干曰：剋後七日，當捨此身生兜率天。汝等便可願生彼天，多有菩薩說法教化。七日命盡，生兜率天宮。復識宿命，行十善道。
又賢愚經云：佛在波羅柰國，於林澤中為諸天人四輩之類顯說妙法。時虛空中有五百雁為群，聞佛音聲，深心愛樂，迴翔欲下。獵師張羅，雁墮其中，為獵師所殺。生忉利天處父母膝上，若八歲兒，端嚴無比，光若金山。便自念言：我何因生此？即識宿命，愛法果報。即共持華，下閻浮提，至世尊所，禮足白言：我蒙法音，生在妙天。願重開示。佛說四諦，得須陀洹果，即還天上。
又大寶積經云：第六菩薩修行智慧，復有十法不與二乘共。何等為十？一、思惟分別定慧根本，二、思惟不捨斷常二邊，三、思惟因緣生起諸法，四、思惟無眾生我人壽命，五、思惟無三世去來住法，六、思惟無發行不斷因果，七、思惟法空而殖善不懈，八、思惟無相而度眾生不廢，九、思惟無願而求菩提不離，十、思惟無作而現受身不捨。如是慧者，不與聲聞辟支佛共。
又月燈三昧經云：佛言：若有菩薩能行般若，有十種利益。何等為十？一、一切悉捨不取施想，二、持戒不缺而不依戒，三、住於忍力而不住眾生想，四、行於精進而離身心，五、修禪定而無所住，六、魔王波旬不能擾亂，七、於他言論其心不動，八、能達生死海底，九、於諸眾生起增上悲，十、不樂聲聞辟支佛道。又佛言：若有菩薩信樂多聞，有十種利益。何等為十？一、知煩惱資助，二、知清淨資助，三、遠離疑惑，四、作正直見，五、遠離非道，六、安住正路，七、開甘露門，八、近佛菩提，九、與一切眾生而作光明，十、不畏惡道。
又六度集經云：復有四種智慧具足智慧。何等為四？一、不住斷見，二、不入常見，三、了十二緣，四、忍無我行。菩薩復有四種𢺠護法具足智慧。何等為四？一、𢺠護法師如己君主，二、護諸善根，三、將護世間，四、護利益他人。菩薩復有四種無厭足行具足智慧：一、樂於多聞無有厭足，二、樂於說法無有厭足，三、行慧無有厭足，四、行智無有厭足。
又華嚴經云：佛子，一切諸佛有十種未曾失時。何等為十？一切諸佛成等正覺，未曾失時。一切諸佛善根業報，未曾失時。一切諸佛授菩薩記，未曾失時。一切諸佛隨應眾生示現神力，未曾失時。一切諸佛現如來身，未曾失時。一切諸佛悉行於捨，未曾失時。一切諸佛入城聚落，未曾失時。一切諸佛攝歡喜眾生，未曾失時。一切諸佛難化眾生而不放捨之，為調伏故，未曾失時。一切諸佛示現不可思議自在神力，未曾失時。佛子，是為一切諸佛十種未曾失時。
頌曰。
三塗阻隔，六度相宗。施戒忍進，
禪智開蒙。四等慈照，三學哀忡。
唯斯福利，寔由心崇。染淨隨情，
取捨我躬。解興或喪，自妄休窮。
六蔽久壅，八正虛融。福智雙感，
理量俱通。
晉楊州江畔有亭湖神，嚴峻甚惡。于時有一客僧婆羅門，名曰法藏，善能持呪，辟諸邪毒，並皆有驗。別有小僧，就藏學呪。經於數年，學業成就，亦能降伏諸邪毒惡。故詣亭湖神廟止宿，誦呪伏神。其夜見神，遂致殞命。藏師聞弟子誦呪致死，懷忿自來。夜到神廟，瞋意誦呪。神來出現，自亦致死。同寺有僧，每常受持般若，聞師徒並亡，遂來神所，於廟夜誦金剛般若。至夜半中，聞有風聲極大。迅速之間，見有一物，其形偉大，壅聳驚人，奇特可畏，口齒長利，眼光如電，種種神變，不可具述。經師端坐正念誦經，剎那匪懈，情無怯怕，都不憂懼。神見形泰，攝諸威勢，來至師前，右膝著地，合掌恭敬聽經訖。師問神曰：檀越是何神靈，初來猛峻，後乃容豫？神答云：弟子惡業報得如是。是此湖神，然甚信敬。經師又問：若神信敬，何意前二師並皆打死？答云：前二師死者，為不能受持大乘經典，嗔心誦呪。見弟子來，逆前放罵，專誦惡語，欲降弟子，弟子不伏。于時二僧見弟子形惡，自然悑死。亦非弟子故殺二僧。左近道俗，見前二僧被殺，謂經師亦死，相率往看，且見平安，容儀歡泰。時人甚怪，競共問由，具答前意。寔因般若威力，聖教不虛。諸人因此發心，受持般若者眾。
魏泰岳人頭山銜草寺釋志湛，齊州山莊縣人，是朗公曾孫之弟子也。立行純厚，省事少言。住銜草寺，寺即宋求那跋摩之所立也。游諸禽獸，而不驚亂。常誦法華，用為常業。將終之日，沙門保誌奏梁武曰：北方山莊縣僧住銜草寺，是須陀洹聖人。今日入涅槃。楊都道俗問誌，皆遣遙禮。端坐氣絕，兩手各舒一指。有西天竺僧解云：若是二果聖人，各舒兩指。湛舒一指，定是初果。收葬人頭山，造塔安之。鳥獸不污，今猶在焉。又雍州有僧亦誦法華，隱于白鹿山。感一童子，常供給。至終置屍巖下，餘骸枯朽，唯舌多年不壞。又齊武成世，并州東看山側有人掘地，見一處土，其色黃白，與傍有異。尋見一物，狀人兩脣，其內有舌，鮮紅赤色。以事奏聞。問諸道人，無能知者。沙門大統法師上奏曰：此持法華者，令六根不壞。慇誦千遍，定感此徵。乃勅中書舍人高珍曰：卿是信向之人，自往看之，必有靈異。宜遷置淨所，設齋供養。珍奉勅至彼，集諸持法華沙門，各執香鑪，潔齊旋繞，而祝曰：菩薩涅槃，年代已遠。像法流行，奉無謬者，請現靈感。纔始發聲，脣舌一時鼓動，雖無響及，而似讀誦。諸同見者，莫不毛竪。珍以狀聞，詔遣藏之石函，遷于山室。又魏太和初年，北代京閹官自慨形殘，不逮餘人。旋奏乞入山修道，出勅許之。乃齎一部華嚴，晝夜讀誦，禮悔匪懈。夏首歸山，至六月末，髭鬚盡生，陰相復現丈夫相狀，宛然復舊。具狀奏聞，高祖增信，內宮驚訝。於是北代之國，華嚴轉盛。
唐西京大莊嚴寺釋慧因，俗姓于，吳郡海鹽人也。稟靈溫裕，清鑒倫通。後造長干辯法師所，稟學三論。窮實相之微言，弘滿字之幽旨。瀉水一器，青更逾藍。辯後歸靜山林，便以學徒相委，受業弟子五百餘人，踵武傳燈將三十載。陳太建八年，安居之始，忽感幽使云：王請法師。部從相諠，絲竹交響。當即氣同捨壽，體如平日。時經七夕，若起深定。學徒請問，乃云：試看箱內，見有何物？尋檢，有絹兩束。因曰：此為䞋遺。重問其故。曰：妄想顛倒，知何不為。吾被閻羅王召，夏坐誦大品般若。於冥道中謂經三月。又見地獄眾相，五苦次第。非夫慈該幽顯，行極感通，豈能赴彼冥祈，神游異域者矣。以貞觀元年二月十二日卒于大莊嚴寺，春秋八十有九。
唐襄州紫金寺釋慧稜，姓申屠。凡有法論，皆令覆述，吐言質朴，談理入微。時人同號得意稜也。至貞觀十四年正月半，襄州有感通寺昶法師曰：夢見閻羅王請稜公，欲講三論。昶公講法華如何？稜曰：善哉！慧稜發願，常處地獄，教化眾生，講大乘經。既有此徵，斯願畢矣。至九月末，蔣王見稜氣弱，送韶州乳二兩，逼令服之。其夕夢見一衣冠者曰：勿服此乳。閻羅王莊嚴道場竟，大有乳藥。至十月半黃昏時，遂覺不悆。告弟子曰：吾五臟已崩，無有痛所。四更起坐，告寺主寶度曰：憶年八歲往龍泉寺借觀音。未至耆闍，已講三遍，皎如目前。說言未訖，外有大聲告曰：法師早起燒香，使人即到。度曰：何人？答曰：閻羅王使迎稜法師來。即起燒香洗浴懺悔禮佛訖，還房中與度別。食粥未了，便取一生私記焚之。曰：此私記於他讀之，不得其致矣。至小食時，異香忽來。稜斂容便卒，即十四年十月十六日，春秋六十有五。
唐越州靜林寺釋法敏，姓孫，丹陽人也。法華、三論，常講不絕。至貞觀元年，出還丹陽講華嚴、涅槃。至二年，於越州，田都督追還一音寺講。道俗數千，慶之嘉會。至十九年，會稽士俗請往靜林講華嚴經。至六月末，正講眾集，有蛇懸半身在敏頂上，長七尺許，作黃金色，吐五色光。訖講方隱。至夏終，還一音寺。夜有赤衣二人禮敏曰：法師講四部大經，功德難量。須往他方教化，故從東方來迎法師。弟子數十人同見此相。至八月十七日，爾前三日三夜無故暗冥。恰至將逝，忽放大光，夜明如日，因爾遷化。春秋六十有七。停喪七日，異香不滅。
唐京師會昌寺釋空藏，姓王氏。先祖晉陽，今在雍州之新豐縣。母初孕之日，自然不食酒肉，葷辛不嘗。以同身子，密加異之。既誕之後，靈鑒日陳，情用高遠。讀誦經論，思存拔濟。聰勤無比，日誦萬言。至年長大，總誦經論三百餘卷，鈔摘眾經大乘要句十有餘卷，流行於世。賢劫千佛，日禮一遍。春夏方等，常坐不臥，翹勤難加，寸陰不虧。以貞觀十六年五月十二日終於會昌，春秋七十有四。遺身於龍池寺側，收骨起塔。其髏骨兩耳相通，頂有雙孔，眼合竅，各有三焉。弟子等追惟永往，樹碑會昌寺。左僕射燕國公于志寧為文。又有釋遺裕，常誦法華千有餘遍。以貞觀初因疾將終，遺囑友人慧廓曰：比雖誦經，意望靈驗。身死之後，不須露骸，埋之十載，屈為發出。舌根爛不？審若不壞，為起一塔，以示經感。言訖而終，依囑而埋。至貞觀十一年，廓與知友就墓開之，身肉都盡，唯舌不朽。一縣士女咸覩敬仰。以函盛舌，於陽陸北性谷南岸為建塔銘。識者尊嚴，發信誦經。又有京城西豐谷鄉南福水南史村史呵誓，少懷善念，常誦法華。臨終之時，感有異香，氛氳滿村。埋後十年，妻亡，開墓同殯，見舌鮮明，異常紅赤。又蕭僕射宋國公兄太府寺大卿，榮位高貴，國史具傳。欣懷道業，無棄寸陰。暗誦法華，萬有餘遍。兄弟各造千部法華。書生潔淨，勘校無謬，莊飾函盛，散付流通。請受人名各錄一通，躬自禮敬，日夜一遍。宋公自撰經疏十有餘卷。廣集諸家，向有半世，採掇菁華，糅以胸臆。四時無事，昇座常講。至於開題之首，每召京城名德，朝野宰貴，躬臨座席，以申賓主。況卿情好讀誦，所寫法華千部，躬自勘校。每日朝參，必使侍人執經在前。至於公事，伺有閑隙，便自勘讀，日誦一遍，以為常式。靈祥徵迹，頗難記錄。家門高遠，不好傳述。
唐蕭氏是司元大夫崔義起妻，是蕭鏗女。鏗是僕射之姪。蕭氏為人，妬忌多瞋，好打奴婢，不信業報。至麟德元年，從駕到雒陽。二年正月身亡，死在地獄。蕭氏手下常所愛婢名閏玉，年可十八。雖是獠婢，容貌端正，性識聰敏，信樂佛法。至二月，家內為夫人設三七日齋。僧正食時，夫人自來看齋，枷項鎖腰，獄卒衛從。餘人不知，唯此婢見。夫人靈著此婢，言音共夫人生平語音無異。使傳語向家內大小云：吾𡣪崔家已來，為性多瞋，橫生嫉妬，好打奴婢，兼不信因果。今至地獄，受罪極重，備經諸苦，不可具說。聞家內今三七日為吾設齋，請求獄官放一日假，暫來看齋。語汝男女合家大小，吾自共汝同住已來，身三口四意怒三毒，好瞋打汝，兼嫉妬丈夫所看婢妾。種種不善，發起惡業，今受報苦，不可具陳。願汝男女合家大小內外眷屬，從汝懺悔，願施歡喜。然汝男女憶吾乳餔之恩，將吾生平受用資具，速捨修福，望拔冥苦。至七七日，為吾設齋之時，令此功德早得成就。吾至齋日，更請官人，望得復來。語丈夫及兒女等：丈夫生平急性多瞋，不得過分瞋打奴婢。勸信三寶，恭敬上下，修持齋戒，檀忍不絕。臨去之時，語男女云：吾且將閏玉去，使在地獄看吾受罪苦痛如何。經五六日，還放來。令汝男女知吾受罪苦痛虛實。作此語已，閏玉即死，唯心上暖，餘分並冷。身臥在地，不敢埋之。此婢既至地獄，見一大殿，院門嚴兵守衛，云是王殿，不敢窺窬。行至東院，別見一廳，上有大官人，云是斷罪官。復過廳院東，有地獄種種苦具，一如圖畫。夫人語婢云：汝看吾受罪之苦。作此語已，即有種種獄卒羅剎撲擲夫人。屠割身肉，鑊湯煎煮。煮已還活，活已復歷諸獄。鐵鉗抽舌，鐵鳥啄之。復臥鐵床，飛鳥猛火一時著身。死己還活，活已復受諸苦，不可具陳。夫人蘇已，即見其父蕭鏗乘紫金蓮華座，騰空而來。鏗生平已來，及歷任諸官，皆不食酒肉葷辛，常誦法華經，日別一遍。恭敬三寶，晝夜六時，禮誦無闕。今生善處，見女受苦，故來相救。即語女云：吾生平之日，每勸汝生信止怒。汝不用吾語，今致其殃。汝復何因，將此婢來？女報父言：為兒生平不信，今受罪苦，故將此婢看兒受罪輕重，令傳向家內男女，使其生信。父聞印可，即語女言：吾雖生善處，未能全救汝苦。汝努力自勵發心，兼藉家內福善共相助佐，決望得出，上昇人天。作此語已，忽有一婆羅門師，年少端正，亦乘空而來。語夫人云：由汝不信因果，今受罪苦。未知此婢性識如何？吾欲教誦經，使傳家內，令世人生信。夫人報云：請師但教，此婢聰明，誦經可得。師即先教誦金剛般若。初受二三行，有忘一二句者。後續授之，漸得半紙一紙，少時誦得不忘。復教誦藥師、法華，一受不忘。此之三部，皆作梵音，不作漢語。文詞典正，音韻清亮。文句皆熟，即已放歸。臨來語云：汝至家內，逢人為誦。漢人道俗，不別汝音，令覓婆羅門善梵語者，試看誦之，始知善惡。世人多有信邪事道，不樂佛法。既見汝獠婢尚能誦得三本梵經，豈可不生信心。儻得一人迴邪入正，非直夫人得福，亦令汝後報不入三塗。既受此語已，放出至家，惺了如舊。即集家內尊卑，具說夫人地獄受罪苦事。猶恐曹主兒郎等不信，即臥在地，作夫人在地獄受苦之事。或云：看夫人吞熱鐵丸，開口咽之，口赤腹熱如火。或云：看夫人受鐵犁耕舌，吐舌二三尺餘。或云：看夫人受鐵床苦，身體紅赤，熱氣如火。如是變現種種苦痛之相已，然後蘇惺。復說見夫人父誡勅之事。復說見婆羅門教誦經意，夫人得出地獄，上昇天報。此婢即為家內正坐而誦，文文句句，皆作梵音，聲氣清亮，令人樂聞。室家大小見此善惡靈驗，罕所未聞。夫人男女大小五體自撲，號哭哀慟，逾痛初亡。道俗郡官，聞者皆勸，易心歸信，齋戒不絕。麟德元年，有西域四婆羅門來獻佛束頂骨。因親眷屬將軍薜仁軌家內設齋，諸親聚集。諸官人共議云：此婢雖誦得梵經，某等皆不別之。故邀屈請，得此四婆羅門至將軍舍齋，復喚得此婢，不語四僧云在地獄中誦得，但誑云別有婆羅門誦得此三部經，密試虛實。即對西僧令婢誦之，且誦金剛般若訖，此四婆羅門一時皆起，合掌怪歎，希奇未曾有也。何因漢人能得如此？更為藥師、法華訖，彌加歡喜，恭敬如師。即譯語傳云：此女何因得如此善巧音詞，文句典正，經熟不錯。吾西域善能誦者，未能如是。此非凡人能得如此。諸官人等始為說實，西僧泣淚：非是聖力冥加，豈能如是言詞典正。諸官道俗見者悲歎，深信佛法，不敢輕慢。將軍因見此事，奏上聞徹。皇帝勅語百官：信知佛法眾聖之上，冥祐所資，孰不能信。百官拜謝，慶所未聞。良由三寶景福恩重，慈蔭四生，非臣下愚所能籌度，聖凡受益，豈得不信。
敬惟佛日潛暉，正像𥧲訛；人情嶮異，世序澆漓。仰別大師，千有七百。眾生頑瞽，善根羸薄。正法既衰，邪見增長。內無勝解，常為五蓋自縈；外失良緣，致使四魔得便。故放縱三毒，馳騁六塵。日夜攀緣，無非搆禍。招釁之咎，積罪尤多。今既覺寤，盡誠懺悔。然懺悔之儀，須憑聖教。教有大小，罪有輕重。通塞不同，開遮有異。是故第一廣引聖教，明懺成不。如七眾之人，曾經受得五、八、十、具、三聚等戒。若犯小乘初四重戒不覆藏者，依律開許，盡形學悔，不限時節。若覆藏者，縱有懺悔，依律不許。第二篇已下，隨犯輕重，覆與不覆，但識名種，依律得除。具存大教，非此所明。若犯大乘三聚等戒，除謗方等邪見重緣，業思極重，戒體不全，縱有好心，懺犯大難。必須懇意，用心徹到。犯餘輕者，懺悔可通。令依方等、佛名經等，無問在家出家，大小乘戒若，有犯者，不牒名種，所以開懺。惟此懺悔，為除罪障，冀免業非，欣慕清昇。遠求大聖，思極大事，不可容易，自非具閑聖教，無宜得滅。知罪真妄，染淨虛融，心境開合，常須作意，不起攀緣，罪方伏除也。
如最妙初教經說：佛告舍利弗：我憶往昔有一比丘名曰欣慶，犯四重禁。來至僧中，九十九夜懺悔自責。罪業即滅，戒根即生，如初受戒時無有異也。如人移樹，餘處得生，彌更滋長，乃得成樹。破戒懺悔，亦復如是。爾時破戒比丘自知犯罪，心生慚愧，轉加苦行，乃經七年，道成羅漢。說是品時，五百破戒比丘，以慚愧故戒根還復。
又大莊嚴經論云：若人學問，雖復毀行，以學問力，能尋復迴。以是義故，應勤學問。我昔曾聞有一多聞比丘，住阿練若處。時有寡婦數數往來此比丘所，聽其說法。于時學問比丘於此寡婦心生染著。以染著故，所有善法漸漸劣弱。為凡夫心結使所使，與此婦女共為言要。婦女言：汝今若能罷道還俗，我當相從。彼時比丘即便罷道。既罷道已，不能堪任世間苦惱，身體羸瘦，不解生業，未知少作而大得財。即自思惟：我於今者作何方計得生活耶？復作是念：唯客殺羊，用功極輕，兼得少利。作是念已，求覓是處。以凡夫心易朽敗故，造作斯業，還與屠兒共為親友。於賣肉時，有一相識乞食道人，於道路上遇值得見，見已便識。頭髮蓬亂，著青色衣，身上有血，猶如閻羅羅剎。所執肉秤，悉為血污。見其秤肉，欲賣與人。比丘見已，即長歎息，作是思惟：佛語真實。凡夫之心，輕躁不停，極易迴轉。先見此人勤修學問，護持禁戒，何意今日忽為此事！作是念已，即說偈言：
汝若不調馬，放逸造眾惡。
云何離慚愧，捨棄調伏法？
威儀及進止，為人所樂見。
飛鳥及走獸，覩之不驚畏。
行恐傷蟻子，慈哀憐眾生，
如是悲愍心，今為安所在？
凡夫之人，其心不定。若得見諦，是名沙門、婆羅門。復說偈云：
勇悍而自稱，謂己真沙門。
為此不調心，忽作斯大惡。
說是偈已，尋即思惟：我今作何方便令其開寤？如佛言曰：若教人時，先當令其觀於四諦。今當為說作業根本。作是念已而語之言：汝於今者極善稱量。時賣肉者作是念言：汝比丘既不買肉，何故語我極善稱量？作是念已，即說偈言：
此必有悲愍，而來見濟拔。
如斯之比丘，久離市易法。
見吾為惡業，故來欲救度。
實是賢聖人，為我作利益。
說是偈已，尋憶昔者為比丘時，造作諸行，念先所誦經名曰苦聚欲過欲味。思惟是已，即以肉秤，遠投于地，於生死中深生厭患。語彼比丘：大德！大德！而說偈言：
欲味及欲過，何者為最多？
我以慚愧䩙，捉持智慧秤。
思量如此事，心已得通達。
不見其有利，鈍者欲衰患。
以是故我今，宜應捨離欲，
往詣於增坊，復還求出家。
時罷道比丘說此偈已，即捨惡業，出家精勤，得阿羅漢果。以此文證，破戒犯重，迴心學道，勤修則出。雖復依理，要須專精，起勇猛心，不惜身命。常須自省，勿起邪念。立大誓願，不限劫數，盡於未來，盡欲度脫等眾生界，拔苦與樂。知心妄動，遠離前境。新業不起，舊結伏除。縱有重過，即能輕微。業惡雖重，不如善心。故涅槃經云：譬如㲲華，雖有千斤，終不能敵真金一兩。如殑伽河中，投一升鹽，水無鹹味，飲者不覺。喻能觀心強，即滅重罪。
又虛空藏經云：若優婆塞、優婆夷等破五戒，犯八戒齋；出家比丘、比丘尼、沙彌、沙彌尼、式叉摩那犯四重禁；在家菩薩毀六重禁。如是愚人，世尊先於毘尼中決定驅擯，如大石破。今於此經說大悲虛空藏能救諸苦，及說呪以除罪咎。設有此人，云何為證？佛告優波離：有三十五佛教救世大悲，汝當敬禮。爾時當著慚愧衣，如眼生瘡，深生耻愧。如癩病人，隨良醫教。汝亦如是，應生慚愧。既慚愧已，一日乃至七日禮十方佛，稱三十五佛名，別稱大悲虛空藏菩薩名。澡浴身體，燒眾名香，堅黑沈水。明星出時，長跪合掌，悲泣雨淚，稱虛空藏名，白言：大德大悲菩薩，愍念我故，為我現身。爾時當起是想，是虛空藏菩薩頂上有如意珠，其如意珠紫金色。若見如意珠，即見天冠。此天冠中有三十五像現，如意珠中十方佛像現。虛空藏菩薩身長二十由旬，若現大身，與觀世音等。此菩薩結跏趺坐，手捉如意珠王。其如意珠演說眾法音，與毘尼合。若此菩薩憐愍眾生，作比丘像，及一切像。若於夢中，若坐禪時，以摩尼珠印印彼臂，印文上有除罪字。得此字已，還入僧中，如本說戒。若優婆塞得此字者，不障出家。設不得此字，便於空中有聲唱言：罪滅！罪滅！若無空聲使知毘尼者，夢見虛空藏告言：毘尼菩薩，某甲比丘，某甲優婆塞，更令懺悔一日乃至七日，禮三十五佛。虛空藏菩薩力故，汝罪輕微。知法者復教令塗治圊廁，經八百日。日日告言：汝作不淨事，汝今一心塗一切圊廁，莫令人知。塗已澡浴，禮三十五佛，稱虛空藏，向十二部經五體投地，說汝過惡。如是懺悔，復經三七日。爾時智者應集親厚，於佛像前，稱三十五佛名，稱虛空藏名，文殊師利、賢劫菩薩為其作證，更白羯磨，如前受戒。此人苦行力故，罪報永除，不障三種菩薩業。佛告優波離：汝持是觀虛空藏法，為未來世無愧慚眾生多犯惡者，廣分別說。說是語時，虛空藏結跏趺坐，放金色光，如意珠中現三十五佛已，白佛言：世尊，我此如意珠寶說首楞嚴坐。是故眾生見此珠者，得如意自在。爾時世尊勅優波離：汝持此經，不得多眾廣說，但為一人持毘尼者。為未來世無眼眾生作眼目故，慎莫忘失。時優波離聞佛所說，歡喜奉行。
又依佛名經云：爾時佛告舍利弗：若善男子善女人求阿耨菩提者，當先懺悔一切諸罪，若比丘犯四重，比丘尼犯八重戒，式叉摩那、沙彌、沙彌尼犯出家根本，若優婆塞犯優婆夷重戒，若優婆夷犯優婆塞重戒，乞懺悔者，當淨洗浴，著新淨衣，不食葷辛。當在靜處，修治室內，以好華幡莊嚴道場，香泥塗地，懸四十九枚幡，莊嚴佛座，安置佛像。燒種種香，散種種華。興大慈悲，願苦眾生未度者令度。於一切眾生下心，如僮僕心。若比丘犯四重禁，如是晝夜四十九日，當對八清淨僧發露所犯罪。七日一對發露，至心殷重，悔昔所作。一心歸命十方諸佛，稱名禮拜。隨力隨分，如是志心滿四十九日，罪必除滅。是人得清淨時，當有相現。若於覺中，若於夢中，十方諸佛與其記別。或見菩薩與其記別，將詣道場，共為己伴。或與摩頂，永滅罪相。或自見身入大會中，處在眾次。或見現身處眾說法。或見法師淨行沙門將詣道場，示其諸佛。舍利弗，若比丘懺悔罪時，若見如是相者，當知是人罪垢得滅，除不志心。若比丘尼懺悔八重罪者，當如比丘法，滿足四十九日，當得清淨，除不志心。若優婆塞、優婆夷懺悔重戒，應當志心恭敬三寶。若見沙門，恭敬禮拜，生難遭想。當請詣道場，設種種供養。當請一比丘，心敬重者，就其發露所犯諸罪，志心懺悔。一心歸命十方諸佛，稱名禮拜。如是滿足七日，必得清淨，除不志心。舍利弗，若比丘、比丘尼、優婆塞、優婆夷欲懺悔諸罪，當洗浴著新淨衣，修治室內，敷好高座，安置佛像。懸四十九枚幡，種種華香供養。誦此三十五佛名，日夜六時懺悔，滿二十五日，滅四重八重等罪。式叉摩那、沙彌、沙彌尼亦如是。
又大方等陀羅尼經云：爾時文殊師利白佛言：世尊，若有比丘，世尊去世後，毀四重禁，比丘尼毀八重禁；若菩薩，若沙彌、沙彌尼、優婆塞、優婆夷，若毀如是一一諸戒，當云何滅如是等過？佛言：快哉文殊，乃能請問如是等事。汝慈悲勝故，能發是問。汝若不發是問，我終不說彼惡。汝今諦聽，當為汝說。若我去世後，若有惡律儀比丘，毀四重禁，默受供養而不改悔。當知是比丘必受地獄苦而無疑也。我今當出良藥，救彼比丘。汝今諦聽，當為汝說：
離婆離婆諦仇呵仇呵帝陀羅離帝尼呵羅帝毘摩離帝莎呵文殊師利，此陀羅尼是過去七佛所宣。如是七七亦不可計數，亦不可計說。此陀羅尼救攝眾生。現在十方不可計不可數七佛，亦讀誦此陀羅尼救攝眾生、末世惡律儀比丘，令其堅固，住清淨地。若有比丘毀四重禁，志心憶念此陀羅尼，誦千四百遍已，乃一懺悔。請一比丘以為證人。自陳其罪，向形像前，八十七日懺悔已，是諸戒根若不還生，終無是處。若不堅固阿耨菩提心，亦無是處。又文師利，云何當知得清淨戒？善男子，若其夢中，見有師長手摩其頭，若父母、婆羅門、耆舊有德人，若與飲食衣服臥具湯藥，當知是人住清淨戒。見如是一相者，應向師說。如法除滅如是罪咎。若比丘尼毀八重禁者，若欲除滅八重禁者，先請一比丘了知內外律者，陳其罪咎，向彼比丘。彼比丘應如法而教此內外律所說：
善男子，此陀羅尼若有讀誦受持，如法修行，九十七日，誦四十九遍，乃一懺悔，隨師應行。是諸惡業若不除滅，終無是處。若於夢中見如上事，當知彼尼住清淨地，具清淨戒。若有沙彌、沙彌尼、優婆塞、優婆夷毀諸禁戒者，亦應請一比丘了知內外律者。向形像前，若尊經般若前，自陳其過，向此比丘說。此比丘應教淨律之法所說：
善男子，我為慈愍一切眾生故，說此陀羅尼。若有下劣沙彌、沙彌尼、優婆塞、優婆夷。亦讀誦修行此陀羅尼，誦四百遍乃一懺悔。如是次第四十七日。當懺悔時，應自陳過，令其耳聞。如上所說，夢中得見一一事者，當知是沙彌等住清淨地，具清淨戒。佛告文師利：如汝所念，行者應修五事，持諸戒境界。所謂不犯陀羅尼義，不謗方等經，不見他過，不毀大乘，不毀小乘，不離善友，常說眾生妙行。復有五事：不談上界所見，亦不談所行好醜之事，亦應日三時塗地，亦應日誦一遍日一懺悔。如是五事，是行者業不犯戒。復有五事：若有比丘行此法者，及與白衣，不得祭祠鬼神，亦復不得輕於鬼神，亦復不得破鬼神廟。假使有人祭祠鬼神，亦不得輕，亦不得與彼人往來。如是五事，是行者業護戒境。復有五事：不得與謗方等經家往來，不得與破戒比丘往來，不得與破五戒優婆塞往來，不得與獵師家往來，不得與常說比丘過人往來。復有五事：不得與腦皮家往來，不得與藍染家往來，不得與養蠶家往來，不得與壓油家往來，不得與掘鼠藏家往來。復有五事：不得與劫人家往來，不得與偷人家往來，不得與燒僧坊家往來，不得與偷僧祇物人往來，不得與乃至偷一比丘物人往來。復有五事：不得與畜猪羊雞犬家往來，不得與觀星宿家往來，不得與婬女家往來，不得與寡婦家往來，不得與酤酒家往來，如是七種五事，是行者業護境界。
夫四重五逆，佛海死屍；小乘經律，譬同斬首。既律無開緣，懺不復本。依大乘經，許其洗蕩。如呪枯木，還生華果。雖許此懺，須立大心。順教奉行，如死還活。大士大行，義不唐捐。身戒心慧，志常修習。既慚且愧，精勵形心。心想尚虛，罪豈定性？今欲科約行業，條例順違。善惡罪福，具兼二種。先就惡業以論違順：違於涅槃，順於生死。辯此違順，略顯十心。有罪行者，須識業相，量事而行矣。一者、無明顛倒，煩惱醉惑，觸境生著，昏暗不醒，所以造罪。二者、內既癡醉，外為惡友所迷，隨順非法，惡心轉熾，所以造罪。三者、內外緣具，自破己善，亦破他善，於諸善事，無隨喜心，所以造罪。四者、既不修善，惟惡是從，縱恣三業，無惡不為，所以造罪。五者、所造惡事，雖未廣多，而惡心周普，奪一切樂與一切苦，所以造罪。六者、惡念相續，晝夜不斷，心純念惡，初無停息，所以造罪。七者、隱覆瑕疵，藏諱罪過，內懷姦詐，外現賢善，所以造罪。八者、身色強健，謂我常存，增狀作罪，不畏惡道，所以造罪。九者、頑癡凶佷，魯扈抵突，無慚無愧，片無羞耻，所以造罪。十者、撥無因果，不信善根，斷諸善根，作一闡提，不可救療，所以造罪。如上十心，無明為本。增加不已，極至闡提。順入生死，從暗入暗。織作結業，無解脫期。是名無明違順心也。既識生死罪惡之人，遇佛大慈，加攝哀念。立改過法，開解脫門。令我善根，重得生長。如王登位，宥罪緩刑。將行懺除，修善改惡。善中違順，亦具十心。常須運想，對治前罪。從後立儀，一一觀破。此正悔過立行本基也。一者、正信因果，不迷不謬，為善獲福，為惡得罪。雖無作者，果報不失。雖念念滅，業不敗亡。信為道源，智為能入，既智且信，眾善根本。用此正信，翻破不信一闡提心。由備此心，方能起懺。二者、悔罪要方，慚愧為本。我慚此罪，不復人流，愧我此罪，不蒙天護，是為白法，亦是三乘行人第一義天出世白法，是為懺愧，翻破無愧之黑法也。要具此心，方能行懺。後條例耳。三者、悑畏無常。命如水沫，一息不還，隨業流轉。覺無常已，食息無閑。是為無常，翻破保常不畏惡道心也。四者、發露向他，說罪輕重。以露罪故，罪即焦枯。如露樹根，枝葉彫落。是為發露，翻破覆藏，現淨心也。五者、斷相續心，畢竟捨惡，剋決雄猛，猶若剛刀。是為決定要期斷惡，翻破惡念相續心也。六者、發菩提心。普拔一切苦，普與一切樂。此心弘廣，無所不遍。是為大乘菩提之心，翻破遍惡心也。七者、修功補過。勤策三業，精進不休。是為修功立德，翻破不修三業無辜起惡心也。八者、守護正法。不念外道邪師，破壞佛法。誓欲光顯，令久住也。是為守護，翻破滅一切善事心也。九者、念十方佛無量功德，神通智慧，欲加護我，慈哀我苦，賜我除罪清淨良藥。是為翻破念惡知識心也。十者、觀罪性空。罪從心生，心若可得，罪不可無。我心自空，空云何有？善心亦然。罪福無主，非內非外，亦無中間，不常自有。但有名字，名之為心；但有名字，名為罪福。如是名字，名字即空。還源反本，畢竟清淨。是為觀罪性空，翻破無明顛倒執著心也。若無明滅故，諸行滅；諸行滅故，生死滅。是為十二因緣大樹壞，亦名苦集子果兩縛脫，亦名道滅二諦顯。是為方等觀慧，日月照明。眾生遇此重恩，故得見十方佛也。此標大慈，具說如經。
問：經說懺悔能滅罪業，云何唯說觀理智心能滅諸業？釋言：懺悔有二：一是迷心，依事懺悔。謂佛像前行道禮敬，發願要期，斷除事惡。二是智心，依理懺悔。謂觀身心，斷除結使。但所造業有輕有重。若論輕業，事懺亦滅。若論重業有可轉者，亦能轉重令輕，謂三塗業，人中輕受。故十住婆沙論云：我言懺悔，罪則輕薄，於少時受。故知事懺轉重令輕，牽報不定。由不斷結故，有漏力微，不盡故業，後必受報，非全不定。今故偏說觀理斷結。無惑潤業，業不牽生，隨所斷處，故業永盡。於現造業，亦不招生。則於過現所造善惡，方是究竟牽報不定。今據此義，是以偏說。故諸智者欲斷過現三塗重業，即學觀理，永免惡道。是故初果名為觝債。故攝論云：若無苦下無明，諸行不生。若行已生，無修道無明，諸行不熟。何以故？須陀洹人不造感生報業故，阿那含人不受下界生報。又優婆塞戒經云：若人具有欲界諸業得阿那含果，能轉後業現在受之。羅漢亦爾。故知觀理是真懺悔。故華嚴經偈云：
一切業障海，皆由妄想生。
若欲懺悔者，當求真實相。
又大寶積經云：百千萬劫久習結業，以一實觀，即皆消滅。又諸法無行經云：若菩薩能見一切眾生性即涅槃性，則能畢竟滅業障罪故。又普賢菩薩經云：觀心無心，從顛倒相起。如此相心，從妄想起。如空中風，無依止處。故知善惡取性作相，由未寤理，非無妄業。後若寤理，前業即滅，無法可住，故不招生。如正觀理時。當思諸障本唯空寂，常與諸佛同一真性。洹沙萬德，法界無殊，但無明障厚，不能覩見。以不見故，常於佛前破戒違道，十惡五逆，無過不為。猶如一堂，筵及凡聖，在堂供養。有多盲人，以無目故，遂於眾前具造諸惡。時有智人，愍之不已，遂語盲人曰：此堂具有凡聖僧眾，汝云何對之公然造惡？盲人聞已，慚愧悑畏，謝過無地。遂即申意告白僧眾曰：弟子某甲，敬白合堂師等。弟子無福，少來失明。雖與師等同在一堂，不能覩見。以不見，故遂於師前無過不為。今因善友開導，始知有師。慚愧悑畏，不可具陳。弟子今從合堂師等求哀懺悔，唯願師等受弟子歸誠懺悔。然此盲人雖自無眼，不見僧眾。然知僧眾先皆見已，受其懺悔。我等亦然。昔造罪時，常在佛前。今欲悔過，了知諸佛悉皆見已。但一切諸佛，三達靈智，五眼明照。知無不盡，莫問遠近。內外明闇，如掌觀珠。隨機赴感，不差時也。
又知罪緣無有自性，但以妄想因緣，虛受是苦。故維摩經云：心垢故眾生垢，心淨故眾生淨。妄想是垢，無妄想是淨。罪性不在內，不在外，不在中間。心亦不在內，不在外，不在中間。如其心然，罪垢亦然。如是却推，罪性皆空，發智慧火，了無明闇。無始已來所造諸惡，猶如闇室。懺悔正解，狀若明燈，明燈一照，昏闇皆除。不以闇來無始能推燈也。明闇解惑，爾來無始；迷因謬果，具造諸非，事等如闇。今欲悔除，依佛性力，發正見火，事等明燈。燈起闇除，解生惑喪，義無不滅也。亦如霜雪，待日而除。亦如病疾，待良藥除。亦如迷方，待寤而正。亦如惡類眾薪，悔如豆火，須臾殄滅。是故涅槃經云：譬如㲲華千斤，不如真金一兩。造罪雖多，不如少善。既對佛造愆，還同盲人向僧懺悔。罪無自性，從緣而滅。故業報差別經偈云：
若人造重罪，作已深自責，
懺悔更不造，能拔根本業。
既知真偽，即知所緣罪業從事而生，惑情障解。迷而不覺，故有斯罪。如雲覆日，如闇冥室。今之寤心，緣理而生。解興惑喪，如光滅暗。前心雖起重罪，後念觀理，妄心即滅，妄境不生。久熏不已，業種自亡。故未曾有經云：前心作惡，如雲覆日；後心起善，如炬消暗。又大集經云：如百年垢衣，可於一日澣令鮮淨。如是百千劫中所集諸不善業，以佛法力故，善順思惟，可於一日一時盡能消滅也。
此之一門，行者欲懺，要對三寶勝緣境前，偏袒露膞，脫去巾履。女人不勞袒髆，具服威儀。合掌恭敬，請一大德耆年宿邁，自心敬者，先當奉請十方三寶以為良緣。故人述偈云：
歸命十方一切佛，頂禮無邊淨覺海；
亦禮妙法不思議，真如自性清淨藏。
住於極愛一子地，得道得果諸聖人；
我以身口清淨意，咸各歸命稽首禮。
然後請懺悔主云：
大德一心念，我弟子某甲，今請大德為懺悔阿闍梨。願大德為我作懺悔阿闍梨。我依大德，故得懺悔。慈愍故。
第二懺悔。師先教識前罪性輕重，具如初意。依論懺悔，總有四種：一、更相易脫懺，是凡夫下品懺法。二、永斷相續懺，是上品凡夫懺法。三、焦業懺，是賢人懺法。四、滅業懺，是聖人懺法。前二是事中懺，敵對而除，未能滅業，且伏而不起。由不依理觀，未入聖位。雖得免非，未來不入惡道。然此業性常在，以熏成種故。如人斫樹，但去枝條，其根仍在。後二懺悔，要須緣空寤理，心境虛融。常須作意，見諦漸修，然後得滅。今且依第二凡夫永斷相續懺，令業伏不行。常依善友，發大誓願。臨命終時，亦得隨願往生十方淨土，永離三惡。以住娑婆，恐心怯弱，不能堅固意欲退者，當以五法佐助，得不悔果：一信，二慚，三愧，四善知識，五宗敬戒。一、信者，為道源功德母，一切善法因之而生。二、慚者，自不作罪。三、愧者，不教他作罪。又慚者，內自羞人；愧者，羞天。有慚愧故，則能恭敬父母師長，一切凡聖。善知識者，是全梵行。戒者，是汝大師故。三寶是凡聖所依，故須歸敬。戒師臨時種種開誘，令發大心，永斷後犯。臨時誡勗，不可預述。
如舍利弗悔過經云：佛言：若有善男子善女人欲求阿羅漢道，欲求辟支佛道，欲求佛道者，欲知去來之事者，常以平旦、日中、日入、人定、夜半、雞鳴時，澡漱正衣服，叉手拜十方佛，自在所向。當悔過言：某等宿命從無數劫以來，所犯過惡，至今世所犯婬妷，所犯瞋怒，所犯愚癡；不知佛時，不知法時，不知比丘僧時，不知善惡時；若身有犯過，若口犯過，若心犯過；若意欲害佛嫉惡經道，若鬪比丘僧，若殺阿羅漢，若自殺父母；若犯身三、口四、意三；自殺生，教人殺生，見人殺生代其喜；身自行盜，教人行盜，見人行盜代其喜；身自欺人，教人欺人，見人欺人代其喜；身自兩舌，教人兩舌，見人兩舌代其喜；身自罵詈，教人罵詈，見人罵詈代其喜；身自妄言，教人妄言，見人妄言代其喜；身自嫉妬，教人嫉妬，見人嫉妬代其喜；身自貪餮，教人貪餮，見人貪餮代其喜；身自不信，教人不信，見人不信代其喜；不信作善得善，作惡得惡，見人作惡代其喜；身自盜佛寺中財物，若比丘僧財物，教人行盜，見人行盜代其喜；身自輕稱小斗短尺欺人，以重稱大斗長尺侵人，見人侵人代其喜；身自故作賊，教人作賊，見人作賊代其喜；身自惡逆，教人惡逆，見人惡逆代其喜；身諸所更以來生五處者，在泥犁中時，在禽獸中時，在薜荔中時，在人中時，在天中時，身在此五逆中生時所犯過惡：不孝父母，不孝於師，不敬於善友，不敬於善沙門道人，不敬長老，輕易父母，輕易於師父，輕易求阿羅漢道者，輕易求辟支佛道者，若誹謗嫉妬之，見佛道言非，見惡道言是，見正言不正，見不正言正。某等諸所作過惡，願從十方諸佛求哀悔過。令某等今世不犯此過殃，令某等後世亦不被此過殃。所以從十方諸佛求哀者何？佛能洞視徹聽，不敢於佛前欺。某等有過惡，不敢覆藏。從今以後，皆不敢復犯。佛語舍利弗：若有善男子善女人，意不欲入三塗者，諸所作過，皆當悔過，不當覆藏。不欲生邊地無三寶處，皆當悔過，不當覆藏。乃至欲得三乘道果者，皆當悔過，不當覆藏。佛語舍利弗：若使天下男子女人皆得阿羅漢及辟支佛，若有人供養天下阿羅漢辟支佛滿千，不如持悔過經於晝夜各三過讀一日。其得福勝供養天下阿羅漢辟支佛百倍、千倍、萬倍、億倍。
又依普賢觀經云：懺悔六根本意。由業障故，不淨六根，具造十惡，處處貪著，遍六情根。此六根業，枝條華葉，悉滿三界。一切生處，增長無明。今欲懺悔，廣請諸佛菩薩，讀誦大乘，志心徹倒。發願求破壞身心一切惡業。念念之中，得見普賢十方諸佛。故說偈云：
若有眼根惡，業障說不淨。
但當誦大乘，思念第一義，
是名懺悔眼，盡諸不善業。
耳根聞亂聲，壞亂和合義，
由是起狂亂，猶如癡猨猴。
但當誦大乘，觀法空無相，
永離一切惡，天耳聞十方。
鼻根著諸香，隨染起諸觸，
如此狂惑鼻，隨染生諸塵。
若誦大乘經，觀法如實際，
永離諸惡業，後世不復生。
舌根起五種，惡口不善業。
若欲自調順，應勤修慈心，
思法真寂義，無諸分別相。
心根如猨猴，無有暫停時。
若欲折伏者，當誦大乘經，
念佛大覺身，力無畏所成。
身為機關主，如塵隨風轉，
六賊游戲中，自在無罣礙。
若欲滅此惡，永離諸塵勞，
當處涅槃城，安樂心澹怕。
但當誦大乘，念諸菩薩母，
無量勝方便，從思實相得。
如此等六法，名為六情根，
一切業障海，皆從妄相生。
若欲懺悔者，端坐念實相，
眾罪如霜露，慧日能消除。
是故應志心，懺悔六情根。
述曰：余自勤力檢討一切經論，雖復教人總懺罪法，然文多散落，不可具錄。將前二經懺文稍略，所以偏引出之。竊尋眾生無始至今，造過極多，名數塵沙。若依前懺，又恐洗蕩不可周淨。今此已下，更依隋代曇遷、靈裕二法師總懺十惡，冀望周悉。雖是凡夫所撰，然文義皆採拾地持經論聖意，而纘集之。依之修行，皆合佛意。古今諸德懺文甚多，比校周悉，未能逾下二文也。
弟子某甲，普為一切法界眾生，發露無始已來所作罪業。或殺害君親及真人羅漢，兵戈征討，鋒刃殺戮，游獵禽獸，網捕蟲魚。或經作惡王，刑罰差濫。乃至含靈，稟性蠢動，凡諸生類，殘害殺傷。及猛獸鷙鳥，遞相噉食。或盜佛物、法物、僧物及他財寶。居官因事，納貨受財。或非己室家，外行婬穢，莫簡親屬，不避僧尼，橫起愛憎，妄相妬忌。或虛詐妄語，誑惑君親，不知不見，言知言見。憑託鬼神，詭誑世俗。或讒諂兩舌，鬪亂二邊，將此惡言，向彼陳說；持彼惡語，復向此論。阻隔君臣，離間骨肉。一切和合，由其破壞。或出言麁獷，毀訾他人。呵叱任情，罵詈在口。或不以正言，乃為綺語。說善為惡，以臭為香，名長為短，說白為黑。謬言詭語，調弄於人。或志在貪味，求取不節。性多瞋忿，恚怒自纏。或不識正理，迷惑邪見。謗佛法僧，說無因果。不信修善受人天樂，不信為惡受地獄苦。或謂此身無因而得，或謂未來斷無因果。毀壞塔寺，焚燒經典，融刮佛像以取金銅，污穢伽藍，違越禁戒，或飲酒噉肉及食五辛。愚癡邪見，無惡不造。凡此所陳十種惡業，自作教他，見作隨喜。從無始已來，定有斯罪。以罪因緣，能令眾生墮於地獄、畜生、餓鬼。若生人間，短命多病，常處卑賤及以貧窮。共人有財，不得自在。婦不良謹，二妻相諍。多被謗毀，為人誑惑。所有眷屬，弊惡破壞。不值好語，常聞惡聲。凡所陳說，常有諍訟。假說真言，人不信受。吐發音辭，又不辯正。貪財無厭，所求不獲。常為他人伺其長短，不善知識共相惱害。常生邪見之家，常懷諂曲之心。無始已來十不善業，皆從煩惱邪見而生。令依佛性正見力故，發露懺悔，皆得除滅。譬如明珠，投之濁水；以珠威德，水即澄清。佛性威德，亦復如是。投諸眾生四重五逆煩惱濁水，皆即澄清。弟子某甲及一切法界眾生，自從今身乃至成佛，願更不造此等諸罪，歸命敬禮常住三寶。懺悔已訖，次禮懺功德，發願說偈云：
願於未來世，見無量壽佛，
無邊功德身，我及餘信者，
既見彼佛已，願得離垢眼，
成無上菩提，普及於含識。
自惟我生死，過去無初際，
乃至於今生，相續不斷絕。
愚癡暗覆故，三毒火常然；
雖有身與心，而不能自寤。
徒蒙一切佛，放智慧日光，
照我二種身，亦未之知覺。
懷惑生諸趣，無類而不更，
諦思此因緣，誰非己眷屬。
又念諸眾生，元同一心海，
因妄想識浪，幻起諸趣身。
是身無種種，與我同如性，
因於失念故，彼我分別生。
由之起愛憎，常共相鬪諍，
日夜懷嫌恨，思念相報及。
遂於眾生中，無一不傷害，
貪奪於資生，非分起染欲。
虛誑無實語，惡口不擇言，
兩舌相破壞，綺語調弄人。
貪海無厭足，瞋火然復然，
邪見背正教，諂曲無誠信。
違犯諸如來，一切清淨戒，
嫌恨與愛憎，無心而不有。
是罪若不懺，長夜熏自心，
積熏而不已，變成地獄處，
及與諸苦具。諸佛於爾時，
皆悉不能救。唯除自發露，
所造諸愆咎，應佛菩薩心，
隨順本淨性。無始時無明，
自此漸微薄，是故懷慚愧，
深心悔諸罪。願佛放慈光，
照及苦眾生，所有煩惱聚，
皆令悉消滅。自性清淨心，
從此至究竟，平等真法界，
於今得圓滿。
傷己無始隨自心，順入欲流墮洄澓，
於中孤獨無救護，具造無邊百種苦。
所受諸苦時報定，諸佛威神不能救，
困逼事窮苦對至，方乃有此一念寤。
以其無明曀膜厚，三毒之火常熾然，
意欲遠離不能離，如癕已熟待破時。
唯願諸佛放慈光，時復照及極苦者。
往昔所造三業罪，及今現起一切惡，
未來應生諸煩惱，頂禮懺悔願滅除。
頌曰：
五體悔前朝，三屈懺中夕。
鳴椎誡旭旦，哀我苦勞役。
引目寓金言，悲傷塵垢積。
咄哉形非我，嗟往常沈溺。
踟蹰歧路危，揮手謝中析。
洗滌歸誠懺，皎潔凌雲釋。
蕭索業苦離，昇陟隨緣益。
雖未齊高蹤，且免幽途歷。
晉沙門慧達，姓劉，名薩荷，西河離石人也。未出家時，長於軍旅，不聞佛法，尚武，好畋獵。年三十一，暴病而死，體尚溫柔。家未殮，至七日而蘇。說云：將盡之時，見有兩人執縛將去，向西北行。路轉高，稍得平衢，兩邊列樹。見有一人執弓帶劍，當衢而立，指語兩人，將荷西行。見屋舍甚多，白壁赤柱。荷入一家，有女子美容服，荷就乞食。空中聲言：勿與之也。有人從地踊出，執鐵杵將欲擊之。荷遽走，歷入十許家皆然。遂無所得。復西北行，見一嫗乘車，與荷一卷書。荷受之。西至一家，館宇華整，有嫗坐于戶外，口中虎牙。屋內床帳光麗，竹席青几。復有女子處之。問：荷得書來不？荷以書卷與之。女取餘書比之。俄見兩沙門。謂荷：汝識我不？荷答：不識。沙門曰：今宜歸命釋迦文佛。荷如言發念。因隨沙門俱行，遙見一城，類長安城，而色甚黑，蓋鐵城也。見人身甚長大，膚黑如漆，頭髮曳地。沙門曰：地獄中鬼也。其處甚寒，有氷如席飛散，著人頭頭斷，著脚脚斷。二沙門云：此寒氷獄也。荷便自識宿命，知兩沙門往維衛佛時，並其師也。作沙彌時，以犯俗罪，不得受戒。世雖有佛，竟不得見從。再得人身，一生羌中，今生晉中。又見從伯在此獄裏，謂荷曰：昔在鄴時，不知事佛。見人灌像，聊試學之，而不肯還直。今故受罪。猶有灌福，幸得生天。次見刀山地獄。次第經歷，觀見甚多，獄獄異城，不相雜廁。人數如沙，不可稱計。楚毒科法，略與經說相符。自荷履踐地獄，示有光景。俄而忽見金色，暉明皎然。見人長二丈許，相好嚴華，體黃金色。左右竝曰：觀世大士也。皆起迎禮。有二沙門，形質相類，竝行而東。荷作禮畢，菩薩具為說法，可千餘言。末云：凡為亡人設福，若父母兄弟，爰至七世姻媾親戚、朋友路人，或在精舍，或在家中，亡者受苦，即得免脫。七月望日沙門受臘，此時設供，彌為勝也。若割器物，以充供養器。器摽題言：為某人親奉上三寶。福施彌多，其慶逾速。沙門白衣，見身為過，及宿世之罪，種種惡業，能於眾中盡自發露，不失事條，勤誠懺悔者，罪即消滅。如其弱顏羞慚，恥於大眾露其過者，可在屏處默自記說。不失事者，罪亦降滅。若有所遺漏，非故隱蔽，雖不獲免，受報稍輕。若不能悔，無慚愧心，此名執過不返。命終之後，剋墜地獄。又他造塔及與堂殿，雖復一土一木，若染若碧，率誠供助，獲福甚多。若見塔殿或有草穢，不加耘除，蹈之而行，禮拜功德隨即盡矣。又曰：經者尊典，化導之津，波羅蜜經功德最勝，首楞嚴亦其次也。若有善人讀誦經處，其地皆為金剛。但肉眼眾生不能見耳。能勤諷持，不墮地獄。波若定本及如來鉢，後當東至漢地。能立一善於此經鉢，受報生天，倍得功德。所說甚廣，略要載之。荷臨辭去，謂曰：汝應歷劫備受罪報。以嘗聞經法，生歡喜心。今當見受輕報，一過便免。汝得濟活，可作沙門。雒陽、臨淄、建業、鄮陰、成都五處，並有阿育王塔。又吳中兩石像，育王所使鬼神造也。頗得真相，能往禮者，不墮地獄。語已東行。荷作禮而別。出南大道，廣百餘步。道上行者，不可稱計。道邊有高座，高數十丈，有沙門坐之。左右僧眾，列倚甚多。有人執筆，北面而立。謂荷曰：在襄陽時，何故殺鹿？跪答曰：他人射鹿，我加創耳。又不噉肉，何緣受報？時即見襄陽殺鹿之地，草樹山㵎，忽然滿目。所乘黑馬並皆能言。悉證荷殺鹿年月時日。荷懼然無對。須臾有人以叉叉之，投鑊湯中。自視四體，潰然爛碎。有風吹身，聚小岸邊，忽焉不覺，還復全形。執筆者復問：汝又射雉，亦嘗殺雁。言已又投鑊湯，如前爛法。受此報已，乃遣荷去。入一大城，有人居焉。謂荷曰：汝受輕報，又得還生，是福力所扶。而今以後，復作罪不？乃遣人送荷。遙見故身，意不欲還。送人推引，久久乃附形而得蘇活。奉法精勤，遂即出家，字曰慧達。太元末尚在京師。後往許昌，不知所終。
梁楊都宣武寺沙門法寵，姓馮，南陽冠軍人也。年三十八，正勝寺法願道人善通樊許之術，謂寵曰：君年滿當死，無可避處。唯祈誠諸佛，懺悔先愆排脫，或可冀耳。寵因引鏡驗之，見面有黑氣。於是貨賣衣鉢、資餘，併市香供，飛舟東逝，直至海鹽。居在光興，閑房禮懺，杜絕人物。晝忘食息，夜不解衣。迄至四十歲暮之夕，忽覺兩耳腫痛，彌生悑懼。其夜懺達四更，聞戶外有人言曰：君死業已盡。遽即開戶，都無所見。明晨借問，僉言黑氣都除，兩耳乃是生骨。斯實由懺蕩之殷，故使延壽也。以普通五年三月十六日卒于所住，春秋七十有四。
唐京師會昌寺釋德美，姓王，清河臨清縣人。年在童稚，天然樂善。口有所演，常歌讚唄。擁塵聚戲，必先為塔。每見形像，生知禮敬。由是親故密而異之，知非紹俗之嗣也。任從師學，十九出家。雖經論備閱，而以律要在心。故四分一部，博通心首。往太白山誦佛名一部一十二卷。每行懺時，誦而加拜。布服蔬食，不衣皮帛。初依九隴太白僧邕禪師受業。後住京師慧雲寺，值靜默禪師，又從請業。每至夏禮懺，將散道場，去期七日，苦加勇勵。萬五千佛，日別一遍。精誠難及，多感徵祥。自從小至終，美禮千遍，承師靜默，大有福德。嘗於興善年別千僧，七日行道。期滿厚䞋，人奉十縑。將及散晨，外起加倍。故自開皇之末，終於大業十年，年別大施，其例咸爾。默將滅度，以普福田，用委於美。美頂行之。悲敬兩田，年別一會。又普盆錢，夏末常施。大業末中，夏召千僧，七日行道。忽感異人形服率麗然，來告美曰：時既炎熱，何不作餅，以用供養。且溲二十斛麵，作兩日調。明旦將設，半夜便起，打麵動案，人物驚亂。并作切粥，以供大眾。須臾切麵命煮隨熟，千人同飽，咸共欣慶。餅復堅韌，一無所壞。試尋看匠，通問失所。合眾悲怪，感招斯應。又至武德之始，創立會昌，延美而住。乃於西院造懺悔堂。像設華嚴，堂宇宏麗。誓共含生，斷諸惡業。鎮長禮懺，潔淨方等。欲有昇壇，要憑美懺。又於一時，井忽枯竭，懺徒駐立，無由洗懺。美執香鑪，臨井加祈，應時泉涌，過同舊足。時共歎怪，福力所資。所畜舍利，藏以寶函，隨身所往，必齎供養。每有起塔，祈請散給。精祈通感，隨請皆給。又至秋夏，常行徒跣，恐踏蟲蟻，慈濟含生。又年別般舟，一夏不坐。或止口過，三年不言。或行不輕，通禮七眾。或節儉衣食，四分之一。如斯苦行，其相寔繁。或生常輟想，專固西方，口誦彌陀終于命盡。以貞觀十一年二月二十六日合掌稱佛，卒于會昌，春秋六十矣。屍送南山鴟鳴堆。弟子等收骸起塔，樹碑會昌，侍中于志寧為文。
夫三界無安，猶如火宅。拔苦與樂，必須崇戒。經喻多種，且述三五。能涉遠路，喻之脚足。勝持一切，喻之大地。生長萬物，喻之時雨。善療眾病，喻之良醫。能消飢渴，喻之甘露。接濟沈溺，喻之橋梁。運度大海，喻之浮囊。照除昏暗，喻之燈光。防非止惡，喻之戒善。歸趣解脫，終籍尸羅。莊飾法身，喻之瓔珞。如是之喻，亦有無量。豈不敬之，勵意奉持也！
如涅槃經云：欲見佛性，證大涅槃，必須深心修持淨戒。若毀淨戒，是魔眷屬，非我弟子。
又大品經云：我若不持戒，當墮三惡道中。尚不得人身，況能成就眾生，淨佛國土，具一切種智！
又薩遮尼揵子經云：我若不持戒，乃至不得疥癘野干身，何況當得功德之身？
又華嚴經偈云：
戒是無上菩提本，應當具足持淨戒。
若能堅持於禁戒，則是如來所讚歎。
又月燈三昧經。佛說偈言：
雖有色壽及多聞，若無戒智猶禽獸。
雖處卑下少聞見，能持淨戒名勝士。
又遺教經云：戒是正順解脫之本。又持此戒，得生諸禪定。又奉此戒，是汝大師。若我住世無異此也。
又智度論云：若求大利，當堅持戒，如惜重寶，如護身命。以戒是一切善法住處。又如無足欲行，無翅欲飛，無船欲濟，是不可得。若無淨戒，欲得妙果，亦復如是。若棄捨此戒，雖復山居，服藥食草，與禽獸無異。若能持戒，香聞十方，名聲遠布，天人愛敬，所願皆得。持戒之人，壽終之時，刀風解身，筋脈斷絕，心不怖畏。
又地持論云：三十二相無差別因，皆持戒所得。若不持戒，尚不得下賤人身，況復大人相報！
又成實論云：道品樓觀，以戒為郭；禪定心城，以戒為柱。要佩戒印，得入善眾。
又薩婆多論云：佛告比丘：戒有四義，故毀者重於餘經。一、戒是佛法平地，萬善由之生長。二、一切佛子皆依戒住，若無戒者則無所依，一切眾生由戒而有。三、戒是趣涅槃之初門，若無戒者，則無由得入泥洹城。四、戒是佛法瓔珞，能莊嚴佛法也。
又何故律初集，以勝故祕故。但諸契經不擇時，人說而得名經。律則不爾，唯佛自說，要在僧中，故勝也。
又依涅槃經云：如圓護持戒，乃至沒命，終不故犯。佛說喻云：如一羅剎隨度海者、總乞浮囊。度者答言：寧殺身命，浮囊叵得。羅剎復言：不肯全施，見惠其半。彼人爾時亦不施與。如是展轉乞微塵許，彼人爾時乃至微塵亦不施與。菩薩摩訶薩持禁戒時，亦復如是。煩惱羅剎教化菩薩，令犯四重，護餘輕者。菩薩不隨。勸犯僧殘，菩薩不許。勸犯波逸提，菩薩不肯。勸犯提舍尼，菩薩不肯。勸犯突吉羅，菩薩不隨。故經云：菩薩摩訶薩持四重禁及突吉羅，敬重堅固，等無差別。作是願言：寧以此身投於熾然猛火深坑，終不毀犯三世諸佛禁戒，與居士女等而行不淨。復作是願：寧以熱鐵周匝纏身，終不敢以破戒之身，受於信心檀越衣服。復作是願：寧以此口吞熱鐵丸，終不敢以破戒之口食於信心檀越飲食。復作是願：寧臥此身大熱鐵上，終不敢以破戒之身受信心檀越床臥敷具。復作是願：寧以此身受三百鉾，終不敢以破戒之身受信心檀越醫藥。復作是願：寧以此身投熱鐵鑊，終不敢以破戒之身受信心檀越房舍。復作是願：寧以鐵椎打碎此身令如微塵，終不敢以破戒之身受信心檀越禮拜。復作是願：寧以熱鐵挑其兩目，不以染心貪視好色。寧以鐵錐遍耳攙剌，不以染心聽受諸聲。寧以利刀割去其鼻，不以染心貪著諸香。寧以利刀割去其舌，不以染心貪著美味。寧以利斧斬斫其身，不以染心貪著諸觸。何以故？以是因緣，能令行者墮於地獄、餓鬼、畜生。又發願言：菩薩護持如是諸禁戒已，悉以施與一切眾生，願令眾生得清淨戒，不折戒，不退戒，隨順戒，畢竟戒，具足成就波羅蜜戒。菩薩摩訶薩修持如是清淨戒時，即得住於初不動地。
述曰：菩薩既能如是堅持禁戒，得不退果。今勸道俗有能仰慕者，從受三聚淨戒、十無盡戒、二十四戒、在家出家所有諸戒，如二百五十戒、五百戒等，悉能圓護；是真佛子，開佛性門，入涅槃道。
又十輪經云：或有戒壞見不壞，於聖道中堪任法器。四句分別，思意可知。故涅槃經云：於乘緩者，乃名為緩。於戒緩者，不名為緩。亦有四句分別可知。又辯意長者子經云：佛為辯意長者子説：要有五事，行得生天。以偈頌曰：
不殺得長壽，無病常解脫，
一切受天位，身安光影至。
不盜常大富，自然錢財寶，
七寶為宮殿，娛樂心常好。
男女俱不婬，身體香潔淨，
所生常端正，德行自然明。
不欺口氣香，言語常聰明，
談論不吃蹇，所說眾奉用。
酒食不過口，無有誤亂意，
若當所生處，天人常奉侍。
若其壽終後，二十五神迎，
五福自然來，光影甚煒燁。
又大莊嚴論云：昔有旃陀利家，生其七男。六兄並得須陀洹道，唯小者故處凡夫。母人旃陀利身得阿那含果。兄弟七人盡持五戒。彼國常儀，栴陀利行殺。國中男女犯殺盜婬及餘重罪，盡使旃陀利殺之。時國王召彼大兄言：有應死之徒，汝行殺之。其拜自陳：特願弘恕。我受五戒，守身謹慎，乃至蟻子亦不敢殺，不能為非。寧自殺身，不敢犯戒。時王奮怒，勅市殺之。復白王言：身是王民，心是我心。恣王欲殺，殺心不得仰從王命。即令梟首。次召諸弟五人，皆言受戒不敢行殺。王瞋恚盛，盡便殺之。次復召小子，母子俱來。王見母來，倍復瞋怒。前殺六子，母不送行。今召小子，何故便來。母曰：願聽微言，以自宣理。前六子者，盡得須陀洹道。正使大王取彼六人碎身如塵，終不興惡如一毛髮。今此小子處在凡夫，身雖修善，未蒙道法。是故念子既未得聖道，或能失意。畏王教令，自惜形命，毀戒行殺，身壞命終，入大地獄。憐念子故，是以送來。王復問母：前死六子，盡得須陀洹道耶？答曰：盡得。王復問母：母得何道？答曰：得阿那含道。王聞斯語，自投于地，稱怨自責；我造罪根，坐不安席。即自嚴辦香油酥薪，取六死屍而闍維之，為起六偷婆。與之供養，日三懺悔。復出財貨，給彼老母。至於齋日，數數懺悔，望得罪薄，免於地獄。故涅槃經云：須陀洹果雖生惡國，以道力故，猶故持戒，不起殺盜婬、兩舌、飲酒等過。
又雜寶藏經云：昔有尊者阿羅漢，字祇夜多。佛時去世七百年後，出罽賓國。時罽賓國有一惡龍，名阿利那，數作災害。時有二千羅漢各盡神力，驅遣此龍，令出國界。其中有百羅漢，以神通動地。又有五百人放大光明。復有五百人入禪定經行。諸人各盡其神力，不能使動。時尊者祇夜多最後往到龍池所，三彈指言：龍！汝今出去，不得住此。龍即出去，不敢停住。爾時二千羅漢語尊者言：我與尊者俱得漏盡解脫，法身悉皆平等。而我等各各盡其神力，不能令動。尊者云何以三彈指，令龍遠入大海也？于時尊者答言：我凡夫已來，受持禁戒，至突吉羅，等心護持，如四重無異。今諸人者。所以不能動此龍者，神力不同，故不能動。
又賢愚經云：時有乞食比丘，持戒清潔。有一沙彌弟子，護持禁戒，沒命不犯。有優婆塞長請其師，日別送食，就處供養。時優婆塞合家良賤，竝外作客。唯留一女守舍，忘不送食。爾時尊者日時恐晚，即告沙彌：汝往取食。沙彌善攝威儀，到家打門。女問：是誰？答言：沙彌為師迎食。女心歡喜：我願遂矣。即與開門。是女端正，容貌殊妙，年始十六，婬慾火燒，於沙彌前作諸妖媚，搖眉顧影，現染欲相。沙彌見已念言：此女為有風病、顛狂病耶？是女將無欲結所使，欲嬈毀我淨行耶？堅攝威儀，顏色不變。時女即便五體投地，白沙彌言：我常願者，今已時至。我常於汝欲有所陳，未得靜便。想汝於我，亦常有心。當與我願。我此舍中多有珍寶，如毘沙門天宮寶藏，而無有主。汝可屈意，為此舍主。我為汝婢，供給使令。必莫違我，滿我所願。沙彌心念：我有何罪，遇此惡緣？我今寧捨身命，不可毀破禁戒。又復思惟：我若逃突，女欲心盛，捨於慚愧，走外牽捉，及誹謗我。街陌人見，不離污辱。我今當於此處捨命。方便語言：牢閉門戶，我入一房作所應事。女即閉門。沙彌入房，關橝門戶，得一剃刀，心甚歡喜。脫身衣服，置於架上合掌跪向佛涅槃處，自立誓願：我今不捨佛法僧，不捨和尚阿闍梨，亦不捨戒行。正為持戒，捨此身命。願所往生，出家學道，淨修梵行，盡漏成道。即刎頸死，血流污身。時女怪遲，趨戶看之，見戶不開。喚無應聲，方便開戶，見其已死，失本容色。欲心尋息，慚結懊惱。自拔頭髮，分裂面目，婉轉灰土之中。悲呼泣淚，迷悶斷絕。其父會還，打門喚女，女默不應。父怪其靜，使人蹋門。開視之，見女如是。即問女言：汝何爾耶？女默不答。心自思惟：我若實對，甚可慚愧。若言沙彌毀辱我者，則謗良善，當墮地獄，受罪無極。不應欺誑，即以實答，具述前緣。父聞女言，心無驚懼。即告女言：一切諸法，皆悉無常。汝莫憂懼。即入房內，見沙彌身，血皆流污，赤如旃檀。即前作禮，讚言：善哉！護持佛戒，能捨身命。載死沙彌，至平坦地，積眾香木，闍毘供養。父即請師，廣為大眾說微妙法。一切見聞，皆發道心。
夫三寶應化，隨機感益。一音演說，各得類解。故論云：歸依佛者，謂一切智五分法身也。歸依法者，謂滅諦涅槃也。歸依僧者，謂諸賢聖學無學功德自他身盡處也。即自他惑滅所無之處，故云盡處也。故般若經云：一切聖人皆以無為法得名。無為即無漏之別因也。由此三寶常住於世，不為世法之所慢，以稱寶也。如世珍寶，為生所重。今此三寶為諸群生、三乘七眾之所歸仰，故名三歸也。
如希有校量功德經云：爾時長老阿難向佛而作是言：若善男子善女人能如是言：我今歸依佛，歸依法，歸依僧，得幾所功德？我實未解，唯願如來分別演說，令諸眾生得正知見。
爾時世尊告阿難言：諦聽，善思念之，吾當為汝分別解說。假使滿閻浮提須陀洹人，其有善男子善女人滿一百年，持於世間一切所有娛樂之具，盡給施與，復以四事具足供養，乃至滅度之後，收其舍利起七寶塔，同前供養。於意云何？得福多不？阿難白佛：甚多，世尊。佛言：不如善男子善女人以淳淨心，作如是言：我今歸依佛、法、僧。所得功德於彼福德百分不及，一千分萬分乃至算數譬喻所不能及。佛告阿難：假使滿西瞿陀尼斯陀含人，滿二百年如前供養，亦不可及。假使滿東弗婆提阿那含人，滿三百年如前供養，亦所不及。假使滿北方欝單越滿中阿羅漢，滿四百年如前供養，亦所不及。假使滿四天下辟支佛，滿十千年如前供養，亦所不及。假使滿三千大千世界諸佛如來，若有善男子善女人二萬歲中如前供養，雖得無量無邊不可算數福德，猶不如有人以淳淨心作如是言：我今歸依佛，歸依法，歸依僧。所得功德勝前百倍、千倍、萬倍，不可算數，言辭譬類所能知及。
爾時世尊復告阿難：若有人能歸依佛竟，歸依法竟，歸依僧竟，乃至一彈指頃能受十善，受已修行，以是因緣，得無量無邊功德。若復有人能一日一夜受八戒齋已，如說修行，所得功德勝前福德千倍、萬倍、百千萬倍，乃至算數譬喻所不能及。若能受持五戒，盡其形壽，如說修行，所得功德勝前福德百倍、千倍、萬倍、億倍，非算數譬喻所能知及。若復有人受沙彌戒、沙彌尼戒，復勝於前。若復有人受式叉摩那戒，復勝於前。若復有人受比丘尼大戒，復勝於前。若復有人盡形壽受大比丘戒，修行不缺，復勝於前。阿難聞說三歸依處，乃至盡壽獲大功德，歎未曾有。是經微妙不可思議，明甚深義，功德廣大，難可挍量。是故佛言：名為希有希有經，汝當奉行。
又善生經云：若人受三自歸，所得果報，不可窮盡。如四大寶藏，舉國人民七年之中，運出不盡。受三歸者，其福過彼。不可勝計。
又校量功德經云：有四大洲中滿二乘果，有人盡形供養乃至起塔，不如男子女人作如是言：我某甲歸依佛法僧，所得功德不可思議。以諸福中唯三寶勝故。若起謗毀，獲罪無邊，以善惡例同故。耆域、調達俱出佛血。由心善惡，致同劫壽，苦樂有異。
又雜阿含經云：與須達令受三歸，終生天上。有懷妊者，為其胎子，受三自歸。子生已後，有正知見，復教三歸。設有奴婢、客人懷妊生子，亦如是教。若買奴婢、能受三歸及以五戒，然後買之，不能不買。乃至乞貸舉息，要受三歸，然後與之。若有施三寶物者，從世尊聞，稱名呪願，乃得生天。佛言：善哉，如來有無上知見，審知方便，皆得生天。故知三歸功力最大，不得不受。
又法句喻經云：昔者天帝釋五德離身，自知命盡，當下生世間，在陶作家受驢胎。自知福盡，甚大愁憂。自念三界之中，濟人苦厄，唯有佛耳。於是馳往佛所，稽首作禮，伏地至心，三自歸命佛法聖眾。未起之間，其神忽出，便至陶家驢母腹中作子。時驢自解走瓦坏間，破壞坏器。其主打之，尋時傷胎。其神即還入故身中，五德還備，復為天帝。佛三昧覺，讚言：善哉天帝，能於殞命之際歸命三尊。罪對已畢，不更勤苦。爾時世尊以偈頌曰：
所行非常，謂興衰法。夫生輒死，
此滅為樂。譬如陶家，埏埴作器。
一切要壞，人命亦然。
帝釋聞偈，知無常之要，達罪福之變，解興衰之本，尊寂滅之行，歡喜奉受，得須陀洹道。]又僧護經云：爾時世尊告僧護比丘：汝於海中所見龍王，由聞法故，雖受龍身，命終之後生兜率天。天中命盡，得受人身。彌勒出世，作大長者，財富巨億。為大檀越，供養彌勒世尊及比丘僧，四事具足。是諸龍王猶尚能得如是功德，況我弟子，如法出家，坐禪誦經，三業具足，必證涅槃。爾時世尊無問自說云：
歸依佛者，得大吉利；晝夜心中，
不離念佛。歸依法者，得大吉利，
晝夜心中，不離念法。歸依僧者，
得大吉利，晝夜心中，不離念僧。
又舊雜譬喻經云：昔釋迦佛往到第二忉利天上，為母說經。時有一天，壽命垂盡，有其七事，為之應現：一者、項中光滅，二者、頭上傳飾華萎，三者、面色變，四者、衣上有塵，五者、腋下汗出，六者、身形瘦，七者、離本座。即自思惟：壽終之後，當棄天樂，下生拘夷那竭國受疥癩母猪復中作子。甚預愁憂，不知何計得免此罪。有天語言：今佛在此，為母說經。佛為三世一切之救，唯佛能脫卿之重罪。何不往歸？即到佛所，稽首作禮。未及發問，佛告天子：一切萬物皆歸無常，汝素所知。何為憂愁？天白佛言：雖知天福不可得久。恨離此座，當為母猪，以是為毒。人趣受身，不敢為恐也。佛言：欲脫猪身，當三自歸言：南無佛，南無法，南無比丘僧。歸命佛，歸命法，歸命比丘僧。如是日三。天從佛教，晨夜自歸。於後七日，天命壽盡。來至維耶離國作長者子。在母胞胎，日三自歸。始生墮地，亦跪自歸。其母娩身，又無惡露。母傍侍婢，怖而棄走；母亦深怪，兒墮地語，謂之熒惑，意欲殺之。退自念言：我少子息，若殺此兒，父必罪我。即具白長者所由。父言：止止，此兒非凡。人生百歲，尚不曉歸，況兒墮地，能自稱佛。好養視之，無令輕慢。兒遂長大，七歲與其輩類於道邊戲。時佛弟子舍利弗、目乾連適過兒傍。兒言：我和南。舍利弗等驚怪，小兒能禮比丘。兒言：道人不識我耶？佛於天上為母說經，我時為天，當下作猪。從佛受教，自歸得人。汝豈不知耶？比丘即禪定，亦尋知之。即為呪願。因請佛及僧，供養畢訖，佛為說法。父母及兒內外眷屬，應時皆得阿惟越致，自歸之福也。
依七佛經云：三歸有九神衛護行者。其九是何？歸佛有三神：一名陀摩斯那，二名陀摩婆羅那，三名陀摩流支。歸法有三神：一名法寶，二名呵責，三名辯意歸僧有三神：一名僧寶，二名護眾，三名安隱。
又依灌頂經云：佛在舍衛國與大眾說法。於是異道有一鹿頭梵志來到佛所，稽首作禮，胡跪合掌，白佛言：久聞瞿曇名聲遠振。令欲捨置異學，受三自歸并五戒法。佛言：善哉，善哉！梵志。汝能捨置餘道，歸命我者，當自悔過。生死之罪，其劫無量，不可稱計。梵志言：諾！受教。即淨身口意。復作是言：唯願世尊，施我法戒，終身奉行，不敢毀缺。佛告梵志：汝能一心更三自歸已，我當為汝及十方人勅天帝釋所遣諸鬼神，以護男子女輩受三歸者。梵志因問佛言：何等是耶？願欲聞之，開化十方諸受歸者。佛言：如是灌頂善神，今當為汝略說三十六；
四天上遣神，名彌栗頭不羅婆，主疾病。
四天上遣神，名彌栗頭婆訶娑，主頭痛。
四天上遣神，名彌栗頭娑邏波，主寒熱。
四天上遣神，名彌栗頭旃陀羅，主腹滿。
四天上遣神，名彌栗頭陀利奢，主癰腫。
四天上遣神，名彌栗頭訶樓訶，主癲狂。
四天上遣神，名彌栗頭伽娑帝，主愚癡。
四天上遣神，名彌栗頭志坭哆，主瞋恚。
四天上遣神，名彌栗頭提婆薩，主婬慾。
四天上遣神，名彌栗頭提波羅，主邪鬼。
四天上遣神，名彌栗頭呵婆帝，主傷亡。
四天上遣神，名彌栗頭不若羅，主塚墓。
四天上遣神，名彌栗頭苾闍伽，主四方。
四天上遣神，名彌栗頭伽麗婆，主怨家。
四天上遣神，名彌栗頭羅闍遮，主偷盜。
四天上遣神，名彌栗頭修乾陀，主債主。
四天上遣神，名彌栗頭檀那波，主劫賊。
四天上遣神，名彌栗頭支多那，主疫毒。
四天上遣神，名彌栗頭羅婆那，主五溫。
四天上遣神，名彌栗頭三鉢摩耶，主蜚尸。
四天上遣神，名彌栗頭三摩陀，主注連。
四天上遣神，名彌栗頭戾禘駝，主注復。
四天上遣神，名彌栗頭波利陀，主相引。
四天上遣神，名彌栗頭波利那，主惡黨。
四天上遣神，名彌栗頭虔伽地，主蠱毒。
四天上遣神，名彌栗頭毘梨馱，主恐怖。
四天上遣神，名彌栗頭支陀那，主厄難。
四天上遣神，名彌栗頭伽林摩，主產乳。
四天上遣神，名彌栗頭阿留伽，主縣官。
四天上遣神，名彌栗頭闍利馱，主口舌。
四天上遣神，名彌栗頭阿伽馱，主憂惱。
四天上遣神，名彌栗頭阿呵娑，主不安。
四天上遣神，名彌栗頭婆和邏，主百怪。
四天上遣神，名彌栗頭波利那，主嫉妬。
四天上遣神，名彌栗頭周陀那，主呪詛。
四天上遣神，名彌栗頭韋陀羅，主厭禱。
佛語梵志：是為三十六部神王。此諸善神，凡有萬億河沙鬼神以為眷屬。陰相番代，以護男子女人等輩。受三歸者，當書神王名字，帶在身上。行來出入，無所畏也。辟除邪惡，消滅不善。梵志言：諾，唯天中天！
如優婆塞戒經云：長者善生言：如佛先說，有來乞者，當先教令受三歸依，然後施者，何耶？云何名為三歸？佛言：善男子，為破諸苦，斷除煩惱，受於無上寂滅之樂。以是因緣，受三歸依。如汝所問，云何三歸者？謂佛、法、僧。佛者，能說壞煩惱因，得正解脫。法者，即是壞煩惱因真實解脫。僧者，稟受破煩惱因，得正解脫。或有說言：若如是者，即是一歸。是義不然，何以故？如來出世及不出世，正法常有，無分別者。如來出已，則有分別。是故應當別歸依佛。如來出世及不出世，正法常有，無有持者。如來出已，則有持者。是故應當別歸依法。如來出世及不出世，正法常有，無有受者。如來出已，則有受者。佛弟子眾，能稟受故。是故應當別歸依僧。正道解脫，是名為法。無師獨覺，是名為佛。能如法受，是名為僧。若無三歸，云何說有四不壞信？
又薩婆多論：問：云何為歸？云何為趣？答曰：歸者是滅諦道諦少分。趣者是口語。復有說。趣者能起口語心是也。復有說信可此法，是名為趣。問曰：歸者為歸色身，為歸法身耶？答曰：歸法身。若爾，何故壞色身犯逆？答曰：色身是法身器，故害得逆。問曰：歸依佛者，為獨歸一佛，為通三世佛耶？答曰：諸佛同一法身，故須通歸，不獨歸釋迦佛。雖指一佛為境，發言之時理須通歸。餘二法、僧，理亦通歸。問曰：佛法境界，塵沙無量，何故但說三種，不增不減耶？答曰：若廢三從境，境別塵沙。若廢境從三，三歸攝盡，則該通法界。
又大莊嚴經論云：我昔曾聞有一比丘，常被盜賊。一日之中，堅閉門戶。賊復來至，扣門而喚。比丘答言：我見汝時，極大驚悑。汝可內手於彼窓中，當與汝物。賊即內手，置於窓中。比丘以繩繫之於柱。比丘執杖開門，打之一下已，語言：歸依佛。賊以畏故，即便隨語，歸依於佛。復打二下，語言：歸依法。賊畏死故，復言歸依法。第三打時，復語之言：歸依僧。賊時畏故，復言歸依僧。即自思惟：今此道人有幾歸依？若多有者，必不見放。身體疲痛，即求出家。有人問言：汝先作賊，造諸惡行，以何事故出家修道？答彼人言：我亦觀察佛法之利，然後出家。我於本日遇善知識，以杖打我三下，唯有少許命在不絕。如來世尊實一切智，若教弟子四歸依者，我命即絕。佛遠見斯事，故教比丘打賊三下，使我不死。是故唯說三歸，不說四歸。
依毘尼母論：三歸有五種：一、翻邪，二、五戒，三、八戒，四、十戒，五、大戒依智度論：正欲受時，具修威儀，至一出家人前。戒師為說善惡兩法，令識邪正，生其欣厭，開託心神。然後為授云：我某甲盡形壽歸依佛，歸依法，歸依僧。。我某甲盡形壽歸依佛竟，歸依法竟，歸依僧竟。。初三歸依竟，即發善法。次三結已，唯有身口，無教屬己。故薩婆多論云：若淳重心受，具教無教。若輕慢心受，但有其教，無其無教。。
如薩婆多論：問：他人為求受歸趣者，是人為得不？答：或有得不得者。如迦尸女瘂不能言。餘人為受者，得。自若能言，不得歸戒也。
又依大集經云：妊身女人恐胎不安，先受三歸已，兒無加害。乃至生後，身心具足，善神擁護。
問曰：總別云何？答曰：二種皆得。故善見論云：受有兩種：一、別受言：我某甲歸依佛、歸依佛竟。二、總受者，如前受者是也。若師教言：歸依佛。弟子答言不正，云歸依弗。若師言佛，弟子言弗，不得成。若師及弟子言俱不正者，不成三歸。若師教言：歸依佛。弟子答言：爾。或言不出口，或逐師語不具，又不稱己名字，並不成歸。或中邊二國言音不同，不相領解者，不成。若指事教解者，得成。如似夷人好樂殺生。戒師手執其刀，用擬畜生：汝自今已去，更不得如此殺，汝能持不？胡夷頷頭答言：好。亦得成受戒。
問曰：先後云何？答曰：如薩婆多論云：若弟子先稱法，後稱佛，不成三歸，以三寶位差別故。若愚癡無所曉知，不是惡心說不次者，自不得罪，亦成三歸。若先知解，故倒說者，得罪，亦不成三歸。問曰：對趣云何？答曰：如薩婆多論云：趣通五道，皆得三歸。除重地獄，自外山間樹下，空野海邊、輕繫地獄，皆得成歸，無受戒法。
又成實論問曰：餘道眾生得戒律儀不？答曰：經說：諸龍亦得受一日戒，故知得有。又善見論云：龍神等得受三歸五戒不？答曰：如薩婆多論說：龍畜等以業報無所知曉，故不成受。除經中說，得受八齋，但增其善，不得齋也。又如四分律說：龍得三歸者，如賈人兄弟等。但得翻邪三歸，無其戒也。雖律中龍神得受三歸者，此並知解人語，識其意趣，方與受戒。自外愚癡猪羊蠡蛤等，並不發歸。
問曰：漸頓云何？答曰：如依薩婆多論，漸頓俱不得。問曰：若爾，何故經論云有一語二語優婆塞等？答曰：此是制前，制後不得。問：得從一二三人各受一歸不？答曰：不得。問曰：得一年二年受不？答曰：隨日多少，受皆得也。
夫世俗所尚，仁義禮智信也。含識所資，不殺盜婬妄酒也。雖道俗相乖，漸教通也。故發於仁者則不殺，奉於義者則不盜，敬於禮者則不婬，說於信者則不妄，師於智者則不酒。斯蓋接化於一時，非即修本之教。修本教者，是謂正法。內訓弘道，必始于因，因者，殺盜婬妄酒也。此則在於實法，指事直言，故不假飾詞，託名現意。如斯而修因，不期果而果證，不羨樂而樂彰。若略近而望遠，棄小而保大，則無所歸趣矣。故知受持不殺之因，自證乎仁義之果。所以知其然，今見奉戒不殺，不求仁而仁著；持戒不盜，不欣義而義敷；守戒不婬，不祈禮而禮立；遵戒不妄，不慕信而信揚；受戒捨酒，不行智而智明。如斯之實，可謂振網持綱，萬目開張，振機馭宇，以離寒暑。復何功可以加之，何德可以背之！若不是修，昧於所欲，徒役慮於形名，勞心乎百氏，倦形神於宵夜，喪耳目於良晨。何乖道之遠，逝而不及者乎！得其本，則無欲而不辯矣。始知吞舟之魚，不產溝洫之水，鵬鵾之鳥，豈翔尺鷃之林也。
夫欲受戒者，戒師先須問其遮難。故成實論：問遮逆罪人、賊住、污比丘尼等，不聽作比丘。是等諸人若為白衣，得善律儀，不遮修行、施、慈等善，但有世間戒。以是人為惡業所污，亦障聖道，故不聽出家。
又優婆塞戒經云：佛言：若欲受優婆塞戒，增長財命，先當諮啟所生父母，次報妻子奴婢等，次白國王。。既問聽已，誰有出家發菩提心者，便往其所。頭面作禮，軟言問訊，作如是言：大德，我是丈夫，具男子身，欲受菩薩優婆塞戒。惟願大德憐愍故聽。。是時比丘應作是言：汝之父母、妻子、奴婢、國主並聽不？若言聽者，復應問言：汝不曾負佛法僧物及他物耶？若言不負，復應問言：汝今身中將無內外身心病耶？若言無者，復應問言：汝不於諸比丘比丘尼所作非法耶？若言不作，復應問言：汝將不作五逆罪耶？汝不作盜法人不？汝非無根二根人不？汝不受八戒齋不犯重耶？汝父母師病不棄去耶？汝將非殺發菩提心人耶？汝不盜現前僧物耶？汝不兩舌惡口成於惡人耶？汝不於母女姊妹作非法耶？汝不於大眾作妄語乎？若言無者，復應語言：善男子，此戒甚難，能為沙彌十戒、大比丘戒及菩薩戒乃至菩提而作根本。至心受持，則能獲得如是等戒無量利益。若有毀破如是戒者，則於無量無邊世中處三惡道，受大苦惱。汝今欲得無量利益，能志心受不？若言能者，次教受三歸。復應問言：此戒甚難。若歸佛已，寧捨身命，終不依於自在天等。若歸法已，寧捨身命，不依於外道典籍。若歸僧已，寧捨身命，終不依於外道邪眾。汝能如是志心歸依於三寶不？若言能者，應令滿六月日親近承事出家智者。智者復應志心觀其身四種威儀。若知是人能如教作，過六月已，和合眾僧滿二十人，作白羯磨云：大德僧聽。是某甲今於僧中乞受優婆塞戒，已六月中淨四威儀，志心受持，淨莊嚴地。是人丈夫具男子身。若僧聽者，皆默然。不聽者說。。
若欲受戒，具修威儀，對一出家五眾人前受。故智度論云：我某甲歸依佛，歸依法，依歸僧。。我某甲歸依佛竟，歸依法竟，歸依僧竟。。我是釋迦牟尼佛優婆，證知我某甲從今日盡壽歸依。戒師應言：汝優婆塞聽是。多陀阿伽度、阿羅訶、三藐三佛陀、知人見人，為優婆塞說五戒。如是汝盡受持。何等為五？一、盡形壽不殺生，是優婆塞戒。是中盡形壽不應故殺生。是事若能，當言：諾。。二、盡形壽不偷盜，是優婆塞戒。是中盡形壽不應偷盜。是事若能，當言：能。三、盡形壽不邪婬，是優婆塞戒。是中盡形壽不應邪婬。是事若能，當言：能。四、盡形壽不妄語，是優婆塞戒。是中盡形壽不應妄語。是事若能，當言：能。五、盡形壽不飲酒，是優婆塞戒。是中盡形壽不應飲酒。是事若能，當言：能。既說相已，又應語言：是優婆塞五戒盡受持，當供養三寶，勤修福德。遠求佛道，近證人天。歲三長月六齋，若能持者，並須為之。若受一戒者，文中應除五之一字。直云：我為不殺戒優婆塞。餘文如前。前三歸依，第三遍已，即發五戒。後時三結，直付囑之。故薩婆多論：問曰：若不受三歸，得五戒不？答：不得。要先受三歸，後方得戒。
若薩婆多論：問曰：五戒中幾是實戒？答曰：前四是實，後一是遮。所以同結者，以是放逸根本，能犯四戒。如迦葉佛時有優婆塞，由飲酒故婬他妻，盜他鷄殺。他人來問時，答言不作，便犯妄語。亦能造四逆，唯不能破僧。
若受不殺戒者，乃至一切有形蠢動皆不得加害，及食雜肉葷辛等，皆不得犯。故楞伽經云：佛告大慧：菩薩有無量因緣不應食肉。我今略說十種因緣：一、謂一切眾生從本已來，展轉因緣常為六親。以親想故，不應食肉。二、驢騾馲駝狐狗牛馬人畜等肉，屠者雜賣故。三、不淨氣分所生長故。四、眾生聞氣，悉生恐悑。如旃陀羅，狗見憎惡，驚怖群吠故。五、令修行者慈心不生故。六凡愚所嗜，臭穢不淨，無善名稱故。七、令諸呪術不成就故。八、以殺生者見形起識，染味著故。九、彼食肉者，諸天所棄，令口氣臭多惡故。十、空閑林中，虎狼聞香。我常說言：凡所飲食作子肉想，作服藥想故。此過去有王，名師子蘇陀婆，食種種肉，遂至人肉。臣民不忍，即便謀反。如班足王經說。
又涅槃經云：夫食肉者斷大慈種。行住坐臥，一切眾生聞其肉氣，悉生恐怖。譬如有人，近師子已。眾人見之，聞師子臭，亦生恐怖。如人噉蒜，臭穢可惡，餘人見之，聞臭捨去。說遠見之，猶不欲視，況當近之，水陸空行，悉捨之走。咸言：此人是我等怨。是故菩薩不習食肉也。義云：五戒優婆塞等，如俗家井水，多有細小諸蟲，盡須漉看，還置本處。欲有行動，亦須齎漉袋自隨。
若受不盜者，下至一枝草一粒穀等，皆不得取。故智度論云：憍梵鉢提試看一粒穀生熟，不還本主，犯於業道，尚五百世中為牛，乃至成羅漢已，猶自呞食。
若受不邪婬者，如智度論云：除己妻外，餘之男女、鬼神、畜生可得行婬者，悉是邪行。雖是自妻不犯，然須避於非處。謂自妻非道及得身已，亦須禁之，恐傷胎故。產三年內，須亦避慎，謂防乳竭。若別有乳母，不在制限。又成實論云：自妻非處，謂口及大便處。及一切女人為父母、兒所護，出家女人等為法護故，亦名邪婬。若無主女人，眾人前自來為妻如法者，不犯。又提謂經云：年三長、月六齋、三明日、月、燈火下、及八王日，亦名八節日，並須禁之。
若受不妄語戒者，但使心虛，無問境之虛實，並犯。又智度論：問曰：何故優婆塞慎口律儀及淨命耶？答曰：白衣居家，受世間樂，兼修福德，不能盡行戒法。是故佛令持五戒。復於口業，妄語最重。以妄語故，能作餘過。或故作不故作，若但妄語，已攝三事。若說實語，四種正語皆已攝盡。於諸善中，實為最大。又成實論云：雖是實語，以非時故，即名綺語。或是時以隨順衰惱無利益故。或雖利益，以言無本末，義理不次，惱心說故，皆名綺語。
又摩德勒伽論云：為他傳罵，皆得罪故。
又薩婆多論云：妄語兩舌惡口相歷，各作四句。一、是妄語非兩舌惡口。傳他此語向彼說，以不實故是妄語，不以分離心故非兩舌，軟語說故非惡口。餘句類互可知。又成實論云：餘三業，或合或離。綺語一種，必不相離。又善生經云：若當妄語，亦攝綺語、兩舌、惡口義。又薩婆多論云：不妄語者，若說法義論，傳一切是非，莫自稱為是。常令推寄有本，則無過也。不爾、斧在口中。
若受不飲酒戒者，如四分律云：若飲酒者，乃至不得以草滴酒口中。又智度論云：飲酒有三十五過失。何等三十五？答曰：一、現世財物虛竭。何以故？飲酒醉亂，心無節限，用費無度故。二、眾病之門。三、鬪諍之本。四、裸露無恥。五、醜名惡露，人所不敬。六、無復智慧。七、應所得物而不得，已所得物而散失矣。八、伏匿之事盡向人說。九、種種事業，廢不成辦。十、醉為愁本。何以故？醉中多失，醒則慚愧憂愁。十一、身力轉少。十二、身色壞。十三、不知敬父。十四、不知敬母。十五、不敬沙門。十六、不敬婆羅門。十七、不敬叔伯及尊長。何以故？醉悶憒惱，無所別故。十八、不尊敬佛。十九、不敬法。二十、不敬僧。二十一、近朋黨惡人。二十二、疏遠賢善。二十三、作破戒人。二十四、無慚愧。二十五、不守六情。二十六、縱色放逸。二十七、人所憎惡，不喜見之。二十八、貴重親屬及諸知識所共擯棄。二十九、行不善法。三十、棄捨善法。三十一、明人智士所不信用。何以故？酒放逸故。三十二、遠離涅槃。三十三、種狂癡因緣。三十四身壞命終，墮惡道泥犁中。三十五、若得為人，所生之處，常當狂騃。如是種種過失，是故不飲酒。
又薩婆多論云：五戒優婆塞聽販賣，但不得作五業：一、不得販賣畜生。自有者聽直賣，不得與屠兒家。二、不得販賣弓刀箭矟。自有者聽直賣，不得與屠兒殺害家。三、不得酤酒為業。自有者聽直酤。四、不得壓油為業，外國麻中有蟲故犯。唯此無蟲應不犯。五、不得作五大色染，多殺蟲故。如秦地染青，亦多殺蟲，入五大色數。又善生經云：受戒者五處不應行：謂屠兒、婬女、酒肆、國王、旃陀羅舍等，有五種業不應作：謂賣毒藥、釀皮、樗蒱、圍棊六博、歌舞唱伎等，並不得為，亦不得親近如是人等。又寶雲經云：持戒之人不聽向破戒家乞食。又阿含經云：遠惡近善，有四法當急走避之百由旬。一由旬四十里，百由旬四千里。四法者：一、惡友，二、惡眾，三、或多語笑，四或瞋或鬪。
又優婆塞五戒相經云：佛告諸比丘：犯殺有三種奪人命：一自作，二教人，三遣使。自作者，自身作奪他命。教人者，語他人言：捉是人，繫縛奪命。遣使者，語他人言：汝識某甲不？汝捉是人，繫縛奪命。是使隨語奪彼命時，優婆塞犯不可悔罪。復有三種：一、用內色，二、用非內色，三、用內非內色。第一、用內色殺者，謂用手打，若用足及餘身分令彼死，是犯不可悔罪。若不即死，後因是死，亦犯不可悔。若後不死，是得中罪，可悔。第二、用不內色殺者，若人以木石刀矟弓箭等令彼死者，同前得罪。第三、用內非內色殺者，以手捉木石等打令死者，得罪同前。復有不以此三殺，但合諸毒藥著眼、耳、鼻、身上、食中、被褥等中，令彼死者，亦同前罪。若優婆塞或作火坑，謾心造者，若人墮死，犯不可悔罪。非人鬼神等墮中死者，犯中罪可悔。畜生死者，犯下罪可悔。若都無死者，犯三方便可悔輕罪。若剋心唯為人造火坑，不通餘者，若人墮死，犯不可悔。不死犯方便。非人畜生死者，不犯。若優婆塞或用口業呪術令死，或有歎死讚死，或有氣力人心起惡念令死，或墮胎令死，得罪重輕並同前准。不犯者，或有行來出入，誤墮木石等死者，並不犯。餘如內律具說。
第二、盜戒者，以三種取他重物，犯不可悔：一、用心，二、用身，三、離本處。第一用心者，謂發心思惟，欲為偷盜。第二用身者，謂用身分等取他物。第三離本處者，隨物在處，舉著餘處。並得重罪。復有三種取人重物，犯不可悔罪：一、自取，二、教他取，三、遣使取。復有五種取他重物，犯不可悔。一、苦切取，二、輕慢取，三、詐稱他名字取，四、強脫取，五、受寄取。重物者，若盜五錢，若五錢直得者犯不可悔罪。復有七種取他物，犯不可悔。一、非己想，二、不同意，三、不暫用，四、知有主，五、不狂，六、不心亂，七、不病壞心。具此七者，取他重物，犯不可悔。取他不滿五錢輕物，犯中可悔。翻前七種取他物者，輕重俱不犯。
第三、婬戒者，邪婬有四處：一、男，二、女，三、黃門，四、二根。女者，人女、非人女、畜生女。男者，人男、非人男、畜生男。黃門、二根各有三種，同前。若優婆塞與人女、非人女、畜生女三處行婬，謂口、大小便處，犯不可悔。若人男、非人男、畜生男、黃門、二根二處行婬，謂口及大便處，犯不可悔。若發心欲行婬未和合者，犯下可悔罪。若二身和合，止而不婬，犯中可悔。除其三處，餘處行婬，此皆可悔。若人死乃至畜生死者，身根未壞，於彼三處共彼行婬，犯不可悔。輕處同上。若優婆塞雖不受戒，犯佛弟子淨戒人者，雖無犯戒之罪，然後永不得五戒、八戒、乃至出家具足戒。若顛狂心亂，痛惱所纏，不自覺者，不犯。佛告諸比丘：吾有二身：一、生身，二、戒身。若善男子為吾生身起七寶塔至于梵天，若人虧之，其罪尚有可悔。虧吾戒身，其罪無量，受罪如伊羅鉢龍王，犯不可悔也。
第四、妄語戒者，佛告諸比丘：吾以種種呵責妄語，讚歎不妄語者。乃至戲笑尚不應妄語，何況故妄語！是中犯者，若優婆塞不知不見過人聖法，自言我是阿羅漢四等果人，乃至四禪、慈悲喜捨、得四空定、不淨觀、阿那般那念，天來龍來到我所供養我，彼問我義，我答彼問，皆犯不可悔罪。若實見言不見，實聞言不聞，實疑言不疑，有而言無，無而言有，如是等小妄語者，犯可悔罪。若發心欲妄語，未出言，犯下可悔。言而不盡意者，犯中可悔。若自言得聖道者，便犯不可悔若狂心、亂心、不覺語者，不犯。
第五、飲酒戒者，佛告諸比丘：若言我是佛弟子者，不得飲酒，乃至小草頭、一滴，亦不得飲。酒有二種：穀酒，木酒。穀酒者，以諸五穀雜米作酒者是。木酒者，或用根莖葉果用種種子果草雜作酒者是。酒色、酒香、酒味，飲能醉人者，是名為酒。若甞咽者，亦名為飲。若飲穀酒，咽咽犯。若飲酢酒，若飲甜酒，若噉麴能醉人者，若噉糟，若飲酒澱，若飲似酒色、似酒香、似酒味，能令人醉者，並隨咽咽犯。若但作酒色，無酒香，無酒味，不能醉人，及餘飲者，皆不犯。若依四分律：病比丘等餘藥治不差，以酒為藥者，不犯。顛狂、心亂、病惱、不覺知者，亦不犯。
問曰：漸頓云何？答曰：皆得。故成實論：問云：有人言五戒具受，此事云何？答曰：隨受多少，皆得戒律儀。但取要為五。故優婆塞戒經云：或有一分，或有少分，或有無分，或有多分，或有滿分。若受三歸已，不受五戒，名優婆塞。若受三歸，受持一戒，是名一分。受三歸已，受持二戒，是名少分。若受三歸已，受持一戒，若破一戒，是名無分。若受三歸已，受持四戒，是名多分。若受三歸已，受持五戒，是名滿分。汝今欲受何分？爾時智者當隨意授。又智度論云：戒有五種：始從不殺，乃至不飲酒。若受一戒，是一分行。若受二戒、三戒，是名少分行。若受四戒，是名多分行。若受五戒，是名滿分行。斷婬者，受五戒已，於戒師前，更作誓言：我今於自不復行婬。是名五戒。增一阿含經亦云：一分、二分，得受。問曰：既得漸受，可從五師各得受一不？答曰：如付法藏經云：尊者薄拘羅受一不殺生戒，得五不死報。問曰：得重受不者，既受五戒，後時更得重受不？答曰：依成實論：得重發戒。故四分律，末利夫人第二、第三重向佛受、亦得。
問曰：長短者，得五、三、十日限分受不？答曰：依成實論，亦得多日，盡其終受。故十誦律，或晝或夜，受五戒，亦獲少善。
又優婆塞戒經云：佛言：智者當觀戒有二種：一、世戒，二、第一義戒。若不依於三寶受戒，是名世戒。是戒不堅，如綵色無膠。是故我先歸依三寶，然後受戒。夫世戒者，不能壞先諸惡業。受三歸戒，則能壞之。雖作大罪，亦不失戒。何以故？戒力勢故。如俱有二人同共作罪，一者受戒，二者不受戒。已受者犯，則罪重。不受者犯，則罪輕。何以故？毀佛語故。罪有二種：一者性重，二者遮重。是二種罪復有輕有重，或有人能重罪作輕，輕罪作重。如鴦掘魔受於世戒，伊羅鉢龍受於義戒。鴦掘魔破於性重，不得重罪。伊羅鉢龍壞於遮制，而得重罪。是故不應以戒同故，得果亦同。
依七佛經云：若有人能受持五戒，感得二十五神侍衛。殺戒有五神：一名波吒羅，二名摩那斯，三名婆睺羅，四名呼奴吒，五名頗羅吒。盜戒有五神：一名法善，二名佛奴，三名僧喜，四名廣額，五名慈善。婬戒有五神：一名貞潔，二名無欲，三名淨潔，四名無染，五名蕩滌。妄戒有五神：一名美旨，二名實語，三名質直，四名直答，五名和合語。酒戒有五神：一名清素，二名不醉，三名不亂，四名無失，五名護戒。
又灌頂經云：佛告梵志：若持五戒者，有二十五善神營衛護人身。在人左右，守於宮宅門戶之上，使萬事吉祥。唯願世尊為我說之。佛言：梵志，我今略演。勅天帝釋使四天王遣諸善神，營護汝身。如是章句善神名字，二十五王其名如是。神名蔡芻毘愈他尼，主護某身辟除邪鬼。神名輸多利輸陀尼，主護某六情悉令完具。神名毘樓遮那世波，主護某腹內五藏平調。神名阿陀龍摩坻，主護某血脈悉令通暢。神名婆羅桓尼和婆，主護某爪指無所毀傷。神名坻摩阿毘婆馱，主某出入行來安寧。神名阿修輸婆羅陀，主護某所噉飲食甘香。神名婆羅摩亶雄雌，主護某夢安覺歡悅。神名婆羅門地鞞哆，主護某不為蠱毒所中。神名那摩呼哆耶舍，主護某不為霧露惡毒所害。神名佛馱仙陀樓哆，主護某鬪諍口舌不行。神名鞞闍耶藪多婆，主護某不為溫虐鬼所持。神名涅坭醯馱多耶，主護某不為縣官所得。神名阿邏多賴都耶，主護某舍宅四方逐凶殃。神名波羅那佛曇，主護某平定舍宅八神。神名阿提梵者珊耶，主護某不為塚墓鬼所嬈。神名因臺羅因臺羅，主護某門戶辟除邪惡。神名阿伽風施婆多，主護某不為外氣鬼神所害。神名佛曇彌摩多哆，主護某不為災火所延。神名多賴叉三密陀，主護某不為偷盜所侵。神名阿摩羅斯兜喜，主護某若入山林不為虎狼所害。神名那羅門闍兜帝，主護某不為傷亡所嬈。神名鞞尼乾那波，主護某除諸鳥鳴狐鳴。神名荼鞞鬪毘舍羅，主護某除犬鼠變怪。神名伽摩毘那闍尼佉，主護某不為凶注所牽。佛告梵志言：若男子女人帶佩此二十五灌頂章句善神名者，若入軍陣鬪諍之時，刀不傷身，箭射不入，鬼神羅剎終不嬈近。若到蠱道家，亦不能害。若行來出入，有小魔鬼，亦不得近。帶佩此神王名著身，夜無惡夢。懸官盜賊、水火災怪、怨家闇謀、口舌鬪亂，自然歡喜，兩作和解，俱生慈心。惡意悉滅。妖魅魍魎、邪忤薜荔、外道符呪厭禱之者，樹木精魅、百蟲精魅、鳥獸精魅、溪谷精魅、門中鬼神、戶中鬼神、井竈鬼神、洿池鬼神、廁溷中鬼神。一切諸鬼神皆不得留住某甲身中。若男子女人帶此三歸五戒善神名字者，某甲入山陵溪谷，曠路抄賊自然不現，師子虎狼熊羆蛇蚖悉自縮藏，不害人也。
夫戒定慧品，造化宏圖；眾聖式遵，萬靈攸重。余以戒律宗要，定慧歸承。如有乖張，明心莫顯。是故大悲赴難，立行法以檢之。惑網之夫，設理蹤而證入；業種之客，依相迹而繩持。庶使念念退省，新新進策。為功不已，情過乃彰。但善惡由己，起則昇沈。不作則已，作則業成。業繩惑網，膠固彌密。自非傾誠苦剋，折挫身心。哀愴往因，畏懼來果，決誓要期，永斷相續。故文言嚴飾道場，澡浴塵垢，著新潔衣，內外俱淨。對說罪根，發露悔過。舉身投地，如太山崩。五體殷重，歸依三寶。敬誠迴向，然後受戒。此戒時節雖促，既懇意標心，為成三聚淨戒，為救四趣眾生，此則功超人天，德齊佛位。故智度論云：亦為與佛等也。
問曰：諸經論中，何名八關齋，亦名關戒耶？答曰：前八是關閉八惡，不起諸過。不非時食者是齋。齋者，齊也。謂禁止六情，不染六塵，齊斷諸惡，具修眾善，故名齋也。又齋戒體一名別。若尋名定體，體容小別。齋者，過中不食為名。戒者，防非止惡為義。故薩婆多論云：八箇是戒。第九是齋。齋戒合數，故有九也。
如齋法經曰：譬如天下十六大國，滿中眾寶，不可稱說，不如一日受佛齋法。比其福者，則十六國為一豆耳。又中阿含經云：多聞聖弟子持八支齋時，憶念如來十號名字，若有惡思不善皆滅。又優婆塞戒經云：若有人以四大寶藏，滿中七寶，持布施人，所得功德，不如有人一日一夜受持八戒，除五逆罪，餘一切罪皆悉消滅。是則得無量果報，至無上樂。彌勒出時百年受齋，不如今日五濁世時一日一夜。
又智度論：問曰：五戒，一日戒，何者為勝？答曰：有因緣故，二戒俱等。但五戒終身持，八戒一日持。又五戒常持時多而戒少，一日戒時少而戒多。若無大心，雖復終身持，不如有大心一日戒也。譬如懦夫為將，雖復將兵終身，卒無功名。若英雄奮發，禍亂立定，一日之勳，名蓋天下。八戒比於餘戒，亦復如是。又智度論：問曰：白衣居家唯有此五戒，更有餘法耶？答曰：有一日戒，六齋日持，功德無量。若十二月至十五日受持此戒，福最多也。問曰：何故六齋日受八戒修福德？答曰：是日鬼神逐人，欲奪人命，疾病凶衰，令人不吉。是以劫初聖人教人持齋修善治福，以避凶衰。是時齋法，不受八戒，直以一日不食為齋。後佛出世，始教一日一夜，如諸佛受持八戒，過中不食。是功德將人至涅槃樂。又論引四天王經中，佛說，月六齋日，使者大子及四天王自下觀察眾生。不布施持戒，孝順父母，使者便上忉利，以啟帝釋。諸天心皆不悅。若布施持戒，孝順父母多者，諸天帝釋心皆歡喜。是時釋提波那氏。即說偈言：
六齋神足日，受持清淨戒，
是人壽終後，功德必如我。
佛告釋提桓因：云何妄語？若持一日戒功德福報，必得如我。是為實說。所在之處有持此戒者，惡鬼遠之，住處安隱。是故於六齋日持齋受戒，得福增多。問曰：何故諸惡鬼神等輩於此六齋日惱害眾生？答曰：天地本起經說：劫初成時，有異梵天王子，是摩醯首羅等諸鬼神父。修其梵志苦行，滿天上十二歲。於此六日，每割血肉以著火中。過十二歲已，天王來下，語天子言：汝求何願？答言：我求有子。天王言：供養仙人法，以燒香甘果等。汝云何以血肉著火中，如罪惡法？汝破善法樂為惡事，令汝生惡子，噉肉飲血。當說是時，火中有八大鬼出、身黑如墨，髮黃眼赤，有大光明。摩醯首羅神等從此八鬼生。以是故，摩醯首羅等神於此六日有大勢力，惱害眾生。諸鬼之中，摩醯首羅最大。第一、一月之中皆有日分。摩醯首羅一月有四日分，謂八日、十四日、二十三日、二十九日。餘神一月有二日分，謂有一日、十六日。其月二日、十七日、十五日、三十日屬一切神。摩醯首羅為諸神王、又得日多，故數四日為齋。餘日是一切神日，亦數為齋。是故諸惡鬼神於此六日輒有勢力也。但佛法之中，日無好惡，隨世惡因緣故，佛教眾生齋戒，以除其患也。
又提謂經云：提謂長者白佛言：世尊，歲三齋皆有所因。何以正用正月、五月、九月？六日齋用月八日、十四日、十五日、二十三日、二十九日、三十日？佛言：正月者，少陽用事，萬神代位、陰陽交精，萬物萌生，道氣養之。故使太子正月一日持齋，寂然行道，以助和氣，長養萬物，故使竟十五日。五月者，太陽用事，萬物代位，草木萌類，生畢百物。懷妊未成，成者未壽，皆依道氣。故持五月一日齋，竟十五日，以助道氣，成長萬物。九月者，少陰用事，乾坤改位，萬物畢終，衰落無牢，眾生蟄藏，神氣歸本，因道自寧。故持九月一日齋，竟十五日。春者，萬物生：夏者，萬物長；秋者，萬物收；冬者，萬物藏。依道生沒，天地有大禁。故使弟子樂善者避禁持齋，救神故爾。長者提謂白佛言：三長齋何以正用一日至十五日？復言：如何名禁？佛言：四時交代，陰陽易位，歲終三覆八校，一月六奏。三界皓皓，五處錄籍。眾生行異，五官典領，校定罪福。行之高下，品格萬途。諸天、帝釋、太子使者、日月鬼神、地獄、閻羅、百萬神眾等，俱用正月一日、五月一日、九月一日，四布案行，帝王、臣民、八夷、飛鳥走獸、鬼龍行之善惡，知與四天王，月八日、十五日、盡三十日，所奏同不，平均天下，使無枉錯，覆校三界眾生罪福多少。所屬福多者，即生天上。即勅四鎮、五羅、大王司命增壽益算。下閻羅王，攝五官，除罪名，定福祿。故使持是三長齋。是故三覆。八校者，八王日是也。亦是天帝釋、輔鎮、五羅、四王、地獄王、阿須輪諸天，案行比校，定生注死，增減罪福多少，有道意無道意，大意小意，開解不開解，出家不出家，案比口數，皆用八王日。何等八王日？謂立春、春分、立夏、夏至、立秋、秋分、立冬、冬至，是為八王日。天地諸神陰陽交代，故名八王日。月八日、十四日、十五日、二十三日、二十九日、三十日，皆是天地用事之日。上下弦、望、朔、晦，皆錄命上計之日。故使於此日自守持齋，以還自校，使不犯禁，自致生善處。
又增一阿含經云：若善男子善女人欲得八關齋離諸苦者，得盡諸漏，入涅槃城。當求方便，成此八齋。人中榮位，不足為貴；天上快樂，不可稱計。欲求無上之福者，當求此齋。欲生六欲天、色無色界天者，當持此齋。欲求一方、二方、三方、四方天子轉輪聖王位者，亦獲其願。欲求聲聞、緣覺、佛乘者，悉成其願。吾今成就，由其持戒，五戒十善，無願不獲。
又涅槃經云：佛言：大王，波羅柰國有屠兒，名曰廣額。於日日中，殺無量羊。見舍利弗，即受八戒，經一日夜。以是因緣，命終得為北方天王毘沙門子。如來弟子尚有如是大功德果，況復佛也。
又優婆塞戒經云：佛言：善男子，後世眾生身長八丈，壽命滿足八萬四千歲，是時受戒。復有於今惡世受戒。是二所得果報正等。何以故？三善根平等故。
又賢愚經云：昔迦葉佛滅度之後，遺法垂末，有二梵志到比丘邊俱受八戒。一願生天，一願作國王。願生天者，至家為婦逼非時食。由破戒故，乃生龍中。願作王者，持戒完具，得生王家。作大國王。其王園中多有甘果，甞遣一人隨時看送。其人後時於園中得一顆柰，色香甚美。持與門監，展轉奉王。王食此柰，甚覺甘美。便問夫人，展轉相推，到於園監。王即喚來而責之曰：如此美柰，何為不送？園監於是具陳本末。王瞋語言：自今以後，常送斯柰。園監啟王：此柰無種。何由可辦？王復語言：若不能得，當斬汝身。其人還園，舉聲大哭。時有一龍，從泉而出，變身為人，問其哭由。園監具說。龍聞入水，即以金盤盛柰與之，遣持奉王。并騰吾意。云：吾及王本是親友。乃昔在世時，俱為梵志，共受八戒，各求所願。汝戒完具，得為人王。吾戒不全，故生龍中。今欲奉修八關齋法，求捨此身。當為吾覓八戒齋文，持來與我。若其相違，吾覆汝國，用作大海。園監奉柰，具說龍意。王聞甚憂，良由時世，無有佛法，齋法難得。王勅一臣：龍索齋法，仰卿得之。若不得者，吾當殺卿。大臣至家，甚懷憂愁。臣父見子面色不悅，問知委由。其父語言：吾家堂柱每見光明。試破看之，儻有異物。尋即破之，得經二卷。一是十二因緣，二是八關齋文。得已奉王。王得歡喜，自送與龍。龍得此經，便用好寶贈遺於王。王及於龍重修八戒。壽盡生天，同共一處。至釋迦佛出世之時，來至佛所。佛為說法，二天俱得須陀洹果。既得果已，還歸天上。
又智度論云：若人欲求最大善利，應當持戒。戒如大地，一切萬物有形之類皆依地住。戒亦如是，一切善法皆依戒住。若世間人下品持戒，得生人中。中品持戒，生於天上。乃至上品清淨持戒，得至佛道。若破戒者，墮三惡道。是故佛言：持戒之人，無事不得。破戒之人，一切皆失。譬如有人，厭患貧窮，供養諸天滿十二年，求索富貴。天愍此人，自現其身而問之曰：汝求何等？貧人答言：我求富貴，欲令心中所願皆得。天與一器，名曰德瓶，而語之言：所須之物從此瓶出。其人得已，應意所欲，無所不得。得如意已，具作好舍，象馬車乘，七寶具足，供給賓客，事事無乏。客問之言：汝先貧窮，今日何由得如此富？彼人答言：我得天瓶，瓶能出此種種眾物，故富如是。客語之言：出瓶見示，并所出物。彼人聞已，即為出瓶。瓶中引出種種眾物。其人憍逸，立瓶上舞。瓶即破壞，一切眾物一時失滅。持戒之人亦復如是。若能持戒，種種妙樂無願不得。若人破戒，憍逸自恣，亦如彼人破瓶失利也。
如薩婆多論云：若人欲受八戒，先自恣女色，或作音樂，或貪飲食，種種戲笑，如是放逸，盡心故作，然後受戒。不問中前中後，皆不得戒。若無本心受戒，種種放逸，後遇知識即為受戒，不問中前中後，並得成受。
又善生經云：若諸貴人，常勅作惡；若欲受齋，先當宣令所屬之境，齋日莫行惡事。如是清淨得齋。若不遮者，不成，以惡律儀故。
又俱舍論云：若先作意於齋日受者，雖食竟亦得受。
又薩婆多論云：若受八戒，應言一日一夜不殺等，令言論斷絕，莫使與終身戒相亂。
又成實論：問曰：是八齋，但應具受，為得分受？答曰：隨力能持多少，皆得成受。復有人言：此法但一日一夜受，是事云何？答曰：隨受多少並得。或一日一夜，或半日半夜，或一月半月等。
增一阿含經云：若受八關齋，先須懺悔前罪，然後受戒。。
依智度論：受云：我某甲今一日一夜歸依佛，歸依法，歸依僧，為淨行優婆塞我某甲歸依佛竟，歸依法竟，歸依僧竟，一日一夜為淨行優婆塞竟。既受得戒已，次當為說戒相。如諸佛盡壽不殺生，我某甲一日一夜不殺生亦如是。如諸佛盡壽不偷盜，我某甲一日一夜不偷盜亦如是。如諸佛盡壽不婬泆，我某甲一日一夜不婬泆亦如是。如諸佛盡壽不妄語，我某甲一日一夜不妄語亦如是。如諸佛盡壽不飲酒，我某甲一日一夜不飲酒亦如是。如諸佛盡壽不著香華瓔珞，不香油塗身，不著香熏衣，不自歌舞作樂，亦不往觀聽；我某甲一日一夜不著香華瓔珞，不香油塗身，不著香熏衣，不自歌舞作樂，亦不往觀聽，亦如是。如諸佛盡壽不坐高大床上，我某甲一日一夜不坐高大床上亦如是。如諸佛盡壽不過中食，我某甲一日一夜不過中食亦如是。我某甲受行八戒，隨學諸佛，名為布薩。願持是福，不墮三惡八難，亦不求輪王梵王世界之樂，願斷諸煩惱，逮得薩雲若，成就佛道。故僧祇律云：佛告比丘：今是齋日，喚優婆塞淨洗浴，著淨衣，受布薩。
又薩婆多論云：必無人受者，但心念口言，自歸三寶，我持八戒，亦得。又成實論云：有人言。此戒要從他受，其事云何？是亦不定。若無人時，但心念口言：乃至我持八戒，亦得。
既受得戒已，理須識相護持。若不識相，遇緣還犯。前之五戒，一同五戒中說。後之三戒，今重料簡。離莊嚴具者，如俱舍論云：
述曰：有與女人授戒，不許飲乳小兒同宿，恐云破戒；又不許木牙八尺床上坐臥，令在地鋪；又不許白素木盌非時飲水，恐受膩破齋。如是種種妄行禁制，皆不合聖教，反結無知不學之罪。縱共父兄等同宿，但於戒不犯，非名破戒。
又薩婆多論云：若已受八戒而鞭打眾生，或言待至明日當打，皆令戒不清淨，非是破戒。又阿含經云：高廣大床者，陛下足長尺六非高，闊四尺非廣，長八尺非大。越此量者，方名高廣大床。復有八種床：初四約物辨貴，体不合坐，下四約人辯大，縱令地鋪，擬於尊人，亦不合坐。一金床，二銀床，三牙床，四角床，五佛床，六辟支佛床，七羅漢床，八師僧床。。
第七、辯位者，如薩婆多論云：問：七眾外有木叉戒不？答：八戒是。以此義推，受八戒人不入七眾攝。若知位處，應在五戒優婆塞上坐，以受戒多故。故智度論將八戒譬於健將。又成實論云：八戒優婆塞者，此言善宿男，是人善心離破戒宿故。優婆塞者，諸經亦云清信士，亦云近佛男。優婆夷者，亦云清信女，亦云近佛女也。依如西域俗人信持五戒八戒者，始得喚為優婆塞、優婆夷。衣服居止，舉動合宜，亞類出家人，在於不持戒者上坐。不同漢地無法白衣，業行昏馳，穢染雜濁者，雷同呼為優婆塞等，亦稱為賢者。無鑒之甚，勿過於此。
又是法非法經云：
又十住毘婆沙論云：問曰：齋法云何？答曰：應作是言：如諸聖人。常離殺生，棄捨刀杖，常無瞋恚，有慚愧心，慈悲眾生；我某甲今一日一夜遠離殺生，棄捨刀杖，無有瞋恚，有慚愧心，慈悲眾生，以如是法隨學聖人。如諸聖人常離不與取，身行清淨，受而知足；我今一日一夜遠離劫盜不與取，求受清淨自活，以如是法隨學聖人。如諸聖人常斷婬泆，遠離世樂；我今一日一夜除斷婬泆，遠離世樂，淨修梵行，以如是法隨學聖人。如諸聖人常離妄語，習持真實語，正直語；我今一日一夜遠離妄語，習持真實語，正直語，以如是法隨學聖人。如諸聖人常遠離酒，酒是放逸處；我今一日一夜遠離於酒，以如是法隨學聖人。如諸聖人常遠離歌舞作樂、華香瓔珞、嚴身之具；我今一日一夜遠離歌舞作樂、華香瓔珞、嚴身之具，以如是法隨學聖人。如諸聖人常遠離高廣大床處，在小榻草蓐為座；我今一日一夜遠離高廣大床處，在小榻草蓐為座，以如是法隨學聖人。如諸聖人常過中不食，遠離非時行、非時食；我今一日一夜過中不食、遠離非時行、非時食，以如是法隨學聖人。如偈說曰：
殺盜婬妄語，飲酒及華香，
瓔珞歌舞等，高床過中食，
聖人所捨離；我今亦如是，
以此福因緣，一切共成佛。
又佛說齋經云：佛在舍衛城東丞相家殿。丞相母名維耶，早起沐浴，著綵衣與諸子婦俱出，稽首佛足，一面坐。佛問維耶：沐浴何早？對曰：欲與諸子婦俱受齋戒。佛言：齋有三輩。樂何等齋？維耶長跪言：願聞何謂三齋？佛言：一為牧牛齋，二為尼揵齋，三為佛法齋。牧牛齋者，如牧牛人求善水草，飲食其牛，暮歸思念：何野有豐饒，須天明當往？若族姓男女已受齋戒，意在居家利養，念美飲食，育養身者，是為如彼牧牛人意，不得大福，非大明慧。第二尼揵齋者，當月十五日齋時，伏地受齋戒，為十由延內諸神拜言：我今日齋，不敢為惡，不為妻子奴婢，非是我有，至到明日。如彼尼揵外道，不得大福，非大明慧。第三佛法齋者，內道弟子月六齋日受持八戒。何謂八耶？第一戒者，盡一日一夜持心無殺意，慈念眾生，不得殘害蠕動之類，如清淨戒，以一心習。第二戒者，盡一日一夜持心無貪意，思念布施，却慳貪意。如清淨戒，以一心習。第三戒者，一日一夜持心無婬意，不念房室，修治梵行，不為邪欲，如清淨戒，以一心習。第四戒者，一日一夜持心無妄語，思念至誠，言不為詐，心口相應，如清淨戒，以一心習。第五戒者，一日一夜持心不飲酒，不醉迷亂，去放逸意，如清淨戒，以一心習。第六戒者，一日一夜持心無求安，不著華香，不傅脂粉，不為歌舞倡樂，如清淨戒，以一心習。第七戒者，一日一夜持心無求安，不臥好床，卑床、草蓆、捐除睡臥，思念經道，如清淨戒，以一心習。第八戒者，一日一夜持心奉法，時過中不食，如清淨戒，以一心習。
夫以聖道遠而難希，淨心近而易惑。為山基於一簣，為佛起於初念。故萬里之剋，離初步而不登：三祇之功，非始心而罔就。是知行人發足，常步此心。開示初學，須崇十善。今既五濁交亂，過犯滋彰。不作則已，作便極重。用此量情，如何輕侮。如經：犯重罪人比此閻浮一萬六千年。始同他化自在天壽一日一夜。用此長日壽命一萬六千歲，比閻浮提日月則經九百二十一億六十千歲，在阿鼻地獄。若更頑固，不信佛經，即依觀佛三昧經，過殺八萬四千父母等罪，深重難計，弗可除滅。比見道俗，於其齋日，唯受五、八、三聚戒等。論其十善，都無受者。良由僧等，隱匿聖教，致令不弘，失於道分。故未曾有經云：下品十善，謂一念頃。中品十善，謂一食頃。上品十善，謂從旦至午，於此時中，心念十善，止於十惡。故野干心念十善，七日不食，得生兜率天。又上生經云：我滅度後，四眾八部欲生第四天，當於一日至第七日，繫念彼天，持佛禁戒，思念十善，行十善道。以此功德迴向願生彌勒佛前，隨念往生。言七日者，且從近論，尚感彼天；況復一生而不剋獲？
問曰：天上勝報不可思議，如何七日便感大福？答曰：善因雖微，獲果甚大。如小爝火，能燒大山。一善能破大惡，亦如少燈能破多闇，輕日能消重露，小子能生大樹。世事尚然，何況善力也！
述曰：比見愚夫不肯受懺，口出妄言，云：我但不作惡，即名為善。何須令我更復受懺？答曰：大聖興教，事同符印。若不受行，便無公驗。故須願祈，不造眾惡。依願起行，可得承受。如牛雖有力挽車，要須御者，能有所至。若不預作，輒然起善，內無軌轄，後遇罪緣，便造不止。由先無願，故造眾惡。大聖知機，故令受善。若謂我不造惡便是善者，汝不作善亦應是惡。如牛馬驢騾亦不殺生，豈是善耶？此乃心在無記，無罪福業。故須起念，專志深重，方成業道。
如未曾有經云：時有外道婆羅門婦，名曰提韋。夫亡家貧，自責孤窮，欲自燒身祠天，求當來福。時有道人，名曰辯才，教化提韋女人云：譬如有牛，厭患車故，欲使車壞。前車若壞，續得後車，軛其項領，罪未畢故。人亦如是。假今燒壞百千萬身，罪業因緣相續不滅。如阿鼻獄燒諸罪人，一日之中，八萬過死，八萬更生。過一劫已，其罪方畢。況復汝今一過燒身，欲求滅罪，何有得理？提韋白言：當設何方，令得罪滅？辯才答言：前心作惡，如雲覆月。後心起善，如炬消闇。自有方便，滅除殃罪。現世安隱，後生善處。提韋聞已，心大歡喜，憂怖即除。即率家內奴婢眷屬五百餘人，圍繞叩頭，恭敬合掌，白辯才言：尊向所說滅罪事由，願更為說除罪之法，當如法行。辯才答曰：起罪之由，出身口意。身業不善：殺、盜、邪婬。口業不善：妄言、兩舌、惡口、綺語。意業不善：嫉妬、瞋恚、憍慢邪見。是為十惡，受惡罪報。今當一心，丹誠懺悔。若於過去，若於今身，有如是罪，今悉懺悔，出罪滅罪。當自立誓，救度眷屬，代其懺悔。所修福善，施與一切受苦眾生，令其得樂。眾生有罪，我當代受。緣是受身，至成佛道。懺悔訖已，更賜餘善，當勤奉行。辯才更為受十善之法。具如下法。
述曰：若欲受戒，要對一出家五眾人前受。具修威儀，胡跪合掌，請一戒師云：我某甲今請大德為我作十善戒師阿闍梨。願大德為我作十善戒師阿闍梨。我依大德故，得受十善。慈愍故。此之受法，大意有二：初對人受，後自受法。初對人受，依經略引二文。且依未曾有經云：汝今當誠心歸佛、歸法、歸比丘僧。如是三說。今當盡形受十善道。我弟子某甲從今盡形不殺、不盜、不邪婬，是身善業；不妄言、兩舌，不惡口、綺語，是口善業；不嫉妬、瞋恚、憍慢邪見，是意善業。是則名為十善戒法。第二依文殊師利問經受十善法。此之十善，共出家沙彌十戒文同。然此經意，亦通在家，菩薩亦得同受。是故經云：爾時文殊師利白佛言：云何歸依佛？佛告文殊：歸依佛者，應如是言：大德，我某甲乃至菩提歸依佛，乃至菩提歸依法，乃至菩提歸依僧。。我某甲已歸依佛竟，已歸依法竟，已歸依僧竟。。次受戒相者：大德，我持菩薩戒，我某甲乃至菩提不殺眾生，離殺生想；乃至菩提不盜，亦離盜想；乃至菩提不非梵行，離非梵行想；乃至菩提不妄語，離妄語想；乃至菩提不飲諸酒，離飲酒想；乃至菩提不著香華，亦不生想；乃至菩提不歌舞作樂，離歌舞想；乃至菩提不坐臥高廣大床，離大床想；乃至菩提不過中食，離過中食想；乃至菩提不捉金銀生像，離捉金銀想；乃至當具六波羅蜜，大慈大悲。
第二明自受法。若無出家人可對受時，於其齋日，向佛像前，至誠懺已，自發善願，要期受云：我某甲歸依佛，歸依法，歸依僧。。我某甲歸依佛竟，歸依法竟，歸依僧竟。。次受戒相云：我某甲盡形壽於一切有情上，不簡凡聖，行大慈心。乃至菩提，不起殺心，乃至不起邪見。。我某甲盡形壽於一切有情上，不簡凡聖，行大慈心，乃至菩提，不起殺心竟，乃至不起邪見竟。。
依大般若經：自受持十善業道，亦勸他受持十善業道，無倒稱揚受持十善業道法，歡喜讚歎受持十善業道者。。
又文殊問經云：文殊師利白佛言：出世間戒有幾種？佛告文殊師利：若以心分別男女、非男女等，是菩薩犯波羅夷。若以心分別畜生、鬼神、諸天男女、非男女等，是菩薩犯波羅夷。若以身口行不堪得三乘，不起慈悲心，是菩薩犯波羅夷。若以身口行不堪得三乘，若他物起盜想，犯波羅夷。若以身口行不堪得三乘，若起妄語心，犯波羅夷。
又梵網經云：佛告諸菩薩言：我今半月半月自誦諸佛法戒，汝等一切菩薩乃至十地諸菩薩，亦誦是戒，諸佛之本原，行菩薩之根本。若受戒者，國王、王子、百官、宰相、比丘、比丘尼、十八梵天、六欲天、庶民、黃門、婬男、婬女、奴婢、八部鬼神、金剛神、畜生乃至變化人，但解法師言，盡受得戒，皆名第一清淨者。佛告諸佛子言：有十重波羅提木叉，若受菩薩戒不誦此戒者，非菩薩，非佛種子。我亦如是誦，一切菩薩已學，一切菩薩當學，一切菩薩今學。已略說波羅提木叉相貌，應當學，敬心奉持。
佛告佛子：若自殺、教人殺、方便殺、讚歎殺，見作隨喜，乃至呪殺，殺業、殺法、殺因、殺緣，乃至一切有命者不得故殺。是菩薩應起常住慈悲心，孝順心，方便救護；而自恣心怏意殺生，是菩薩第一波羅夷罪。。
若佛子自盜、教人盜、方便盜，盜業、盜法、盜因、盜緣，呪盜乃至鬼神有主劫賊物，一切財物，一鍼一草，不得故盜：而菩薩生佛性孝順慈悲心，常助一切人生福生樂；而反更盜人物，是菩薩第二波羅夷罪。
若佛子自婬、教人婬，乃至一切女人不得故婬，婬因、婬業、婬法、婬緣，乃至畜生女、諸天鬼神女及非道行婬，而菩薩生孝順心，救度一切眾生，淨法與人；而反更起一切人婬，不擇畜生，乃至母姊六親行婬，無慈悲心，是菩薩第三波羅夷罪。
若佛子自妄語、教人妄語、方便妄語，妄語因、妄語業、妄語法、妄語緣，乃至不見言見，見言不見，身心妄語；而菩薩常生正語、正見，亦生眾生正語、正見；而反更起一切眾生邪語、邪見、邪業，是菩薩第四波羅夷罪。
若佛子自酤酒、教人酤酒，酤酒因、酤酒業、酤酒法、酤酒緣，一切酒不得酤，是酒起罪因緣；而菩薩應生一切眾生明達之慧；而反更生眾生顛倒心，是菩薩第五波羅夷罪。
若佛子口自說出家在家菩薩、比丘、比丘尼罪過。教人說罪過，罪過因、罪過業、罪過法、罪過緣；而菩薩聞外道惡人及二乘惡人說佛法中非法非律，常生悲心，教化是惡人輩，令生大乘善信；而菩薩反更自說佛法中罪過，是菩薩第六波羅夷罪。
若佛子口自讚毀他，亦教人自讚毀他，毀他因、毀他業、毀他法、毀他緣；而菩薩應代一切眾生受加毀辱，惡事向自己，好事與他人；若自揚己德，隱他人好事，令他人受毀者，是菩薩第七波羅夷罪。
若佛子自慳、教人慳，慳因、慳業、慳法、慳緣；而菩薩見一切貧窮人來乞者，隨前人所須，一切給與；而菩薩惡心、瞋心，乃至不施一錢、一鍼、一草，有求法者，不為說一句、一偈、一微塵許法，而反更罵辱，是菩薩第八波羅夷罪。
若佛子自瞋、教人瞋，瞋因、瞋業、瞋法、瞋緣；而菩薩應生一切眾生中善根無諍之事，常生悲心；而反更於一切眾生中，乃至於非眾生中，以惡口罵辱，加以手打，及以刀杖，意猶不息；前人求悔，善言懺謝，猶瞋不解，是菩薩第九波羅夷罪。
若佛子自謗三寶，教人謗三寶，謗因、謗業、謗法、謗緣；而菩薩見外道及以惡人一言謗佛音聲，如三百鉾刺心；況口自謗，不生信心孝順心，而反更助惡人邪見人謗，是菩薩第十波羅夷罪。
若善學諸人者，是菩薩十波羅提木叉，應當學。於中不應一一犯如微塵許，何況具足犯十戒。若有犯者，不得現身發菩提心，亦失國王位、轉輪王位，亦失比丘、比丘尼位，亦失十發趣、十長養、十金剛、十地佛性、常住妙果，一切皆失墮三惡道中二劫、三劫，不聞父母三寶名字。以是不應一一犯。汝等一切諸菩薩今學、當學、已學，是十戒應當學，敬心奉持。八萬威儀品當廣明。。
如大集經云：佛言：諸仁者，休息殺生，獲十種功德。何等為十？一、於諸眾生得無所畏；二、於諸眾生得大慈心；三、斷惡習氣；四少諸病惱，為事決斷；五、得壽命長；六、為非人護持；七、寤寐安隱，無諸惡夢；八、無諸怨讎；九、不畏惡道；十、身壞命終，得生善道。諸仁者，是名休息殺生得十功德。若能以此善根迴向無上菩提，是人不久證無上智。到菩提時，於彼國土，離諸刀杖，長壽眾生來生其國。
佛言：休息偷盜，獲十種功德。何等為十？一、具大果報為事決斷；二、所有財物，不共他有；三、不共五家；四、眾人愛敬，無有厭足；五、游行諸方，無有留難；六、行來無畏；七、以樂布施；八、不求財寶，自然速得。九、得財不散；十、身壞命終得生善道。諸仁者，是名休息偷盜，得十種功德。若能以此善根迴向無上菩提，是人不久得無上智。到菩提時，於彼國土，具足種種華果、樹林、衣服、瓔珞、莊嚴之具，珍奇寶物，無不充滿。
佛言：休息邪婬，獲十種功德。何等為十？一、得諸根律儀，為事決斷；二、得住離欲清淨；三、不惱於他；四、眾人喜樂；五、眾人樂觀；六、能發精進；七、見生死過；八、常樂布施；九、常樂求法；十、身壞命終，得生善道。諸仁者，是名休息邪婬得十種功德。若能以此善根迴向無上菩提，是人不久得無上智。到菩提時，於彼國土無有生具，亦無女根。不行婬慾，皆悉化生。
佛言：休息妄語，獲十種功德。何等為十？一、眾人保任，所言皆信；二、於一切處乃至諸天，發言得中：三、口出香氣，如優鉢羅華；四、於人天中獨作證明；五、眾人愛敬，離諸疑惑；六、常出實語；七、心意清淨；八、常無諂語，言必應機；九、常多歡喜；十、身壞命終，得生善道。諸仁者，是名休息妄語得十種功德。若能以此善根迴向無上菩提，是人不久得無上智。到菩提時，於彼國土，無有生具，眾妙寶香，常滿其國。
佛言：休息兩舌，獲十種功德。何等為十？一、身不可壞平等；二、眷屬不可壞平等；三、善友不可壞平等；四、信不可壞平等；五、法不可壞平等；六、威儀不可壞平等；七、奢摩他不可壞平等；八、三昧不可壞平等；九、忍不可壞平等；十、身壞命終，得生善道。諸仁者，是名休息兩舌得十種功德。若能以此善根迴向無上菩提，是人不久得無上智。到菩提時，於彼國土，所有眷屬、一切魔怨及他朋黨所不能壞。
佛言：休息惡口，獲十種功德。何等為十？一、得柔軟語；二、揵利語；三、合理語；四、美潤語；五、言必得中；六、直語；七、無畏語；八、不敢輕語；九、法語清辯；十、身壞命終，得生善道。諸仁者，是名休息惡口得十種功德。若能以此善根迴向無上菩提，是人不久得無上智。到菩提時，於彼國土，法聲充遍，離諸惡語。
佛言：休息綺語，獲十種功德。何等為十？一、天人愛敬；二、明人隨喜；三、常樂實事；四、不為明人所嫌，共住不離；五、聞言能領；六、常得尊重愛敬；七、常得愛樂阿蘭若處；八、愛樂賢聖默然；九、遠離惡人，親近賢聖；十、身壞命終，得生善道。諸仁者，是名休息綺語得十種功德。若能以此善根迴向無上菩提，是人不久得無上智。到菩提時，於彼國土，端正眾生來生其國，強記不忘樂住離欲。
佛言：休息貪欲，獲十種功德。何等為十？一、身根不缺；二、口業清淨；三、意不散亂；四、得勝果報；五、得大富貴；六、眾人樂觀；七、所得果報眷屬不可破壞；八、常與明人相會；九、不離法聲；十、身壞命終，得生善道。諸仁者，是名休息貪欲得十種功德。若能以此善根迴向無上菩提，是人不久得無上智。到菩提時，於彼國土，離於魔怨及諸外道。
佛言：休息瞋恚，獲十種功德。何等為十？一、離一切瞋；二、樂不積財；三、眾聖喜樂；四、常與賢聖相會；五、得利益事；六、顏容端正。七、見眾生樂則生歡喜；八、得於三昧；九、得身口意，光澤調柔；十、身壞命終，得生善道。諸仁者，是名休息瞋恚得十種功德。若能以此善根迴向無上菩提，是人不久得無上智。得菩提時，於彼國土，所有眾生悉得三昧，來生其國，心極清淨。
佛言：休息邪見，獲十種功德。何等為十？一、心性柔善，朋侶賢良；二、信有業報，乃至奪命不起諸惡；三、敬信三寶，設為活命，不信天神；四、得於正見，不怪異事，亦不簡擇良日吉時；五、常生人天，離諸惡道；六、常樂福德，明人讚譽；七、棄俗禮儀，常求聖道；八、離斷常見，入因緣法；九、常與正趣正發心人共相會遇；十、身壞命終，得生善道。諸仁者，是名休息邪見得十種功德。若能以此善根迴向無上菩提，是人速滿六波羅蜜，於淨佛土而成正覺。得菩提已，於彼佛土，功德智慧，一切善根、莊嚴眾生來生其國，不信天神，離惡道畏，於彼命終還生善道。
夫十善五戒，心須形受；菩薩淨戒，可以心成。故戒法理曠事深，在家出家平等而受。慧牙因斯以成，定水沿滋而滿。必莊嚴於六度，瓔珞乎四等。雖復棟宇未成，而基階已廣。惟斯戒本，流來漢地，源始晉末。中天竺沙門曇無讖者，齎此戒經及優婆塞法，東渡流沙，撮舉章條，抄出戒本。涼州有道進法師者，道心超絕，慧力俊猛。流聞戒來，乃馳往燩煌，躬自迎接。戒法既至，時無其師。於是謹依經文，自誓而受。于時涼州道俗並未之知也。既而彼寺道朗法師夢進從佛受記，又僧尼信士十有餘人，咸同此夢，互相徵告。俄而進還，果受斯戒。朗年德崇重，西土之望。既愛樂大乘，兼證瑞夢。心喜內充，既從進受，以為菩薩勝地，超過三乘，遂屈其年臘，降為法弟。既而名德僧尼、清信士女，次第受業三千許人。涼州刺吏聞進戒行，奉遵師禮。於是菩薩戒法流布京國。自爾已來，黑白依持，受者無量。願斯甘露，等雨大千。謹撰茲記，錄其始末耳。
依瓔珞經云：佛言：佛子，今為諸菩薩結一切戒根本，所謂三聚戒。是佛子。受十無盡戒已，其受者過度四魔，越三界苦。從生至生，不失此戒，常隨行人，乃至成佛。。佛子，若過去未來現在一切眾生不受是菩薩戒者，不名有情識者，畜生無異，不名為人。常離三寶海，非菩薩、非男、非女，名為畜生，名為邪見人，名為外道，不近人情。故知菩薩戒有受法而無捨法，有犯不失，盡未來際。若有人欲受菩薩戒者，法師先為解說，使其樂著，然後為受。又復法師能於一切國土中教化一人出家、受菩薩戒者，是法師其福勝造八萬四千塔。況復二人、三人乃至百人千人等，福報不可稱量。其法師者，夫婦六親得互為師，其受者入諸佛界菩薩數中，超過三劫生死之苦，是故應受。有而犯者，勝無不犯。又犯名菩薩，不犯名外道。以是故有受一分戒名一分菩薩乃至二三四十分，名具足受戒。是故心盡，戒亦盡；心無盡故，戒亦無盡。六道眾生受得戒者，但解語得戒不失也。
又善生經云：有二因緣失菩薩戒：一者、退菩提心，二者、得上惡心。離是二因緣，乃至他世。地獄、畜生、餓鬼之中，終不失戒。若於後世更受菩薩戒時，不名新得，名為開示瑩淨。
又梵網經云：爾時智者向十方佛為受戒人唱說羯磨已，十方諸佛及諸菩薩遙見是人，生子想、弟想。咸皆垂心，憐愍護念。由佛菩薩遙護念故，使受戒之人功德增長，不失善法。令受戒人舉身毛孔，從頂至足，如涼風入體，舉身悚慄。當知受者具其戒相，冥中爾時應有十方諸佛，以正法眼，見此行者，有實真心。釋迦牟尼佛於聖眾中，應唱如是言，告諸大眾：彼世界中某甲國土某甲菩薩，從某甲智者請菩薩戒，此人無師，我為作師。憐愍故。
又佛言：佛子與人受戒時，唯除有七逆罪不得受菩薩戒。五逆罪外，加殺和尚、阿闍梨。一切國王、王子、大臣、百官、比丘、比丘尼、信男女、婬男女、十八梵天、無根、二根、黃門、奴婢、一切鬼神、金剛神、畜生及變化人，但解法師語，盡得受戒。應教：身所著袈裟，皆使壞色，與外道相異。又云：若佛子、太子欲受國王位時，受轉輪王位時，百官受位時，應先受菩薩戒。一切鬼神救護王身、百官之身，諸佛歡喜。既得戒已，生孝順心、恭敬心。見上座和尚、阿闍梨、大德、同學、同見、同行者、而菩薩反生憍心、癡心、慢心，不起迎送禮拜，一一不如法。若欲供養時，以自賣身、國城、男女、七寶、百物而供給之。若不爾者，犯輕垢罪。
緬尋聖教，規受萬途；竊謂地持，最為樞要。今且謹依，撰成大轍；擬為自用，詎敢兼人。夫論受戒，唯有二種：一者、弟子戒師，千里之內，七眾俱是。然七眾之中，比丘最上。比丘之內，又定耆宿為勝。然耆宿之德，復有三種：一者、同法菩薩，明種性備足。二者、已發願菩薩，謂發心具足。三者、有智有力、善語善說、能誦能持者、畢竟復同。蓋具此三德，方堪為師。若全無此行，則不任為師。弟子者，亦具種性、發心，方聽受戒。
第二、請師者，普賢觀經云：將欲受菩薩戒，先請佛菩薩為師。請云：弟子某甲等普及法界眾生，奉請釋迦如來以為和尚，奉請文殊師利菩薩為阿闍梨，奉請彌勒菩薩為教授師，奉請十方諸佛為證明師，奉請十方菩薩以為己伴。我今依大乘甚深妙義，歸依佛，歸依法，歸依僧。。既請得師，是以次為聽許。故欲受戒者，具修威儀，禮戒師已，應作是言：我於大德乞受菩薩戒。大德於我不憚勞者，哀愍故聽許。。戒師答言：好！既許可已，即教學方廣摩德勒伽論、五明論等，令知犯不犯、染污不染污，柔軟中上及四十二戒亦須諳委。然後對佛為受。若先學大乘者，便許而即受，弗同此例。謂從戒師聽可之後，或三年，或百日，或一日，於道場內偏袒右肩，禮三世十方一切諸佛，禮一切大地菩薩。禮佛菩薩已，念彼諸佛乃與菩薩三聚功德，及禮戒師，長跪曲身，作是言：唯願大德授我菩薩戒。。作是言已，長養淨心，惟在得戒，無餘念也。
夫欲納受淨法，要須洗蕩內心，方堪得受。凡污心之垢，唯迷與障。迷者，謗無三寶；障者，廣起十惡。今教懺者，正懺此二。又依梵網經云：若教戒法師見欲受戒人，應教請二師：和尚，阿闍梨。二師應問言：汝有七遮罪不？若現身有七遮罪，師不與受。無七遮者得受。若有犯十戒者，教懺悔。在佛菩薩形像前，日日六時誦十戒四十八輕戒。若敬禮三世千佛，得見好相。若一七日，二、三七日，乃至一年。要見好相。佛來摩頂，見光華種種異相，便得滅罪。若無好相，雖懺無益。縱是現身，亦不得戒。若曾受戒，或犯四十八輕戒者，對手懺罪滅，不同七遮。又若欲受戒時，問言：現身不作七逆罪耶？不得與七逆人受戒。七逆者：一、出佛身血，二、殺父，三、殺母，四、殺和尚，五、殺阿闍梨，六破羯磨轉法輪僧，七、殺聖人。若具七遮，即身不得戒。餘一切人得受戒。出家人法，不向國王禮拜，不向父母禮拜，不向六親禮拜，不向鬼神禮拜。但解法師語，百里千里來求法者，而菩薩法師以惡心、瞋心、而不即與授一切眾生戒，犯輕垢罪。
我弟子某甲，仰啟十方諸佛。弟子從本際有識已來，乃至今身，或自不信三寶，或教人不信三寶，或見作隨喜；或自輕慢三寶，或教人輕慢三寶，或見作隨喜；或自侵損三寶，或教人侵損三寶，或見作隨喜；或自殺盜婬，或教人殺盜婬，或見作隨喜；或自妄語、兩舌、惡口、綺語，或教人妄語、兩舌、惡口、綺語，或見作隨喜；或自貪、瞋、癡，或教人貪、瞋、癡，或見作隨喜；於此眾罪不生慚愧，失菩薩戒，不自覺知。今於佛前至誠懺悔，願眾罪永斷無餘。志心敬禮一切諸佛。。
此門有四：一、定其種性，二、定其發心，三、定其漸頓，四、正為受戒。第一、問言：汝某甲善男子善女人聽。法姊法妹，汝是菩薩不？答言：是。戒師若坐若立問者皆得。所以坐得者，為戒師老而無力故。所以立得者，為戒師少而有力故。某甲者，蓋題其父母師長所制名也，非謂稱其榮族、皇帝、明府之號也。設稱亦不發戒，但背法逐情，非重道之儀也。
第二、問：發菩薩願不？答言：已發。菩薩願者，正是道心別名也。
第三、問其漸頓。依菩薩善戒經云：優波離問菩薩戒法：菩薩摩訶薩成就戒法、利益眾生者，先當具足學優婆塞戒，沙彌戒、比丘戒。若不具優婆塞戒、得沙彌戒者，無有是處。若不具沙彌戒得比丘戒者，亦無是處。若不具如是三種戒者，得菩薩戒，亦無是處。譬如重樓，四級次第。不由初級至二級者，無有是處。不由二級至於三級，不由三級至於四級者，亦無是處。若依薩婆多論云：若欲受沙彌戒，先受優婆塞五戒。若欲受比丘具戒，先受沙彌十戒。如人入海，從淺至深。如是入佛法大海者，亦當如是。若有難緣不得漸受者，頓受比丘具戒者，亦得三種戒。然授者得小罪。。
第四、正為受戒。戒師問：汝善男子善女人欲於我所受一切菩薩戒，所謂律儀戒、攝善法戒、攝眾生戒。是諸戒過去、未來、現在一切菩薩所住戒。過去一切菩薩已學，未來一切菩薩當學，現在一切菩薩今學。汝能受不？答言：能。。今言善者，止為一人。若對多人，則言某甲等。
第二、明心念受法者。若無德行之人可對受者，是行者應具威儀，至佛像前，禮佛已，胡跪白云：我某甲白十方世界一切諸佛及入大地諸菩薩眾。我今於諸佛菩薩前，受一切菩薩戒，所謂律儀戒、攝善法戒、攝眾生戒。此諸戒過去、未來、現在一切菩薩所住戒。過去一切菩薩已學，未來一切菩薩當學，現在一切菩薩今學。。梵網經云：若從師受，不假好相，以戒師展轉相承有力故。若對佛像前自誓受者，要請得好相，方得受戒。以不從師受，自無力故，要須請聖加被。若於定中，若於夢中，若於覺中，感得好相，與聖教相應者，方得。若受戒者，但出自口，立誓要期，受詞法用，一如依師受法也。
既受得戒，即須請驗。先請菩薩，後請於佛。初請菩薩者，謂大地菩薩。大地者，謂種性地、解行地乃至十地，普賢乃至賢首是也。受人胡跪，戒師為起禮於十方諸菩薩眾，作是言：我弟子某甲。仰啟十方大地微塵數諸菩薩眾，文殊師利、金剛幢、功德林菩薩等。此某甲菩薩等在某國世界某伽藍某像前，於我某甲所三說。受菩薩戒。我為作證。。請諸佛者，謂十方一切諸佛。且就一教東方善德佛乃至下方明德佛等一切諸佛。第一大師，現知見覺，於一切眾生現知見覺。今某甲菩薩於某世界某伽藍某像前，於我某甲所三說。受菩薩戒。我為作證。。以其白故，無量諸佛、大地菩薩前，法有瑞現：或有光明，或有涼風，或有妙香。以有相現故，十方諸佛於此某甲菩薩起子想，大地菩薩起弟想。以起子想、弟想故，有慈心愛念，令此菩薩從受已後，犯即尋悔。專精念住，堅持不犯；乃至菩提，終無退轉，具足三十二相、八十種好、一切清淨十力、四無畏、三念處、三不護業、大悲不妄法，斷除諸習，一切種妙智、百四十不共法，悉皆備滿。乘大慈悲，游騰十方，廣度眾生，不辭勞倦。一切眾生，咸同此益。
蓋大聖度人，功唯在戒。凡論戒也，樞要有三；一、在家戒，謂五戒、八戒是。二、出家戒，謂十戒、二百五十戒是。三、道俗通行戒，謂三聚戒是。然此三聚復有三種：一者戒種，種性是。二者戒心，菩提心、四無量是。三者戒行，六度、四攝是。然此度攝，若隨威儀，則名三聚；若依行位，乃稱為七；若就德位，遂號七地及十三住。凡如此說，皆是戒法不同也。
上來略述戒體，宗要如是。自下廣明。行者既得戒已，須識戒相。知其受時，了達輕重、功能多少。並宜誦持，勿令忘失。我菩薩戒弟子某甲，從某年某月某日某時於某師所，依地持論受得菩薩三聚淨戒。其三是何？一者、攝律儀戒。謂惡無不離，起證道行，是斷德因，終成法身。止即是持，作便是犯。順教奉修，慎而不為。二者、攝善法戒。謂善無不積，起助道行，是智德因，終成報身。作即是持，止便是犯。順教奉修，以成行德。三者、攝眾生戒。謂無生不度，起不住道行，是恩德因，終成應身。作即是持，止便是犯。
攝律儀戒者，要唯有四、一者、不得為利養故，自讚毀他，無慚波羅夷。二者、不得故慳，不施前人，無慚波羅夷。三者、瞋心打罵眾生，前人慚謝，不受其懺，無慚波羅夷。四者、癡心謗大乘，無慚波羅夷。此即通明三聚所離過。能離體者，謂身、口、意業思也。攝善法戒者，善無不積，謂身口意善及聞思修三慧、十波羅蜜、八萬四千助道行，順教奉修，以成行德。攝眾生戒者，四無量為心，四攝為行。四無量者，謂慈、悲、喜、捨。悲能拔苦盡；慈能與樂滿；喜謂慶眾生離苦究竟，樂法滿足；捨謂令眾生行佛行處；至佛至處，方生捨心。四攝為行者，謂布施、愛語、利益、同事。菩薩將欲攝物，先以財濟，免其形苦；次以愛語，曉寤其心，令其信解言行。利攝者，依前信解，次令起行。行謂戒定慧等，令總奉修，是行利攝。同事者，修行既滿，轉依究竟，成就三身，同聖者所證。故地持論云：布施、愛語，未發心令發心。行利，未成熟令成熟。同利，未解脫令解脫。上來所列，令受戒者誦之，知受戒時節，依師稟教，略識持犯也。
述曰：既受得戒，依經亦須識六重、八重等戒。初六重者，如依優婆塞戒經云：若優婆塞受持戒已，雖為天人乃至蟻子，悉不應殺。若受戒已，若口教殺，若身自殺，是人即失優婆塞戒。尚不得暖法，況四沙門果。是名初重。如是不得偷盜，不得虛說我得不淨觀，不得邪婬，不得宣說四眾所有過罪，不得酤酒。若破是等戒，即失優婆塞戒。尚不得暖法，況得四沙門果。是名六重。
第二、八重戒者，如依菩薩善戒經云：菩薩有二種：一者、在家六重，二者、出家八重法。若犯一一重法，現在不能莊嚴無量無上菩提，不能令心寂靜，是則名為名字菩薩，非義菩薩，是名菩薩旃陀羅也。菩薩心有上、中、下。若後四重下、中心犯，不名為犯。若以上心惡心犯者，是名為犯。上者所謂樂作四事，心無慚愧，不知懺悔，不見犯罪，讚破戒者，是名上惡心犯。菩薩雖犯如是四重，終不失於菩薩戒也。
若依梵網經、地持論，有受是菩薩戒，有四十二輕垢戒不得犯。且逐要略述三五，餘在廣文。是故經云：若佛子，常應一心受持讀誦此戒。剝皮為紙，刺血為墨，以髓為水，折骨為筆，書寫佛戒。麻皮穀紙絹等亦應悉書持。常以七寶無價香華、一切雜寶為箱，盛經律卷。若不如法供養者，犯輕垢罪。若佛子，不得畜刀仗弓箭，販賣輕稱小斗，因官形勢，取人財物，害心繫縛，破壞成功，長養猫狸猪狗。若故養者，犯輕垢罪。若佛子，以惡心故，觀一切男女軍陣等鬪，亦不得聽諸音樂、雜戲、摴蒱、作賊使命。若故作者，犯輕垢罪。若佛子，以惡心故，為利養販賣男女財色，自手作食，自磨自舂，占相吉凶，呪術工巧，調鷹方法，和合毒藥，都無慈心，犯輕垢罪。若以惡心自謗三寶，詐現親附，口偽說空，行在有中。若見外道一切惡人劫賊賣佛菩薩父母形像，販賣經律，販賣僧尼；而菩薩見是事已，。方便教化贖之。若不贖者，犯輕垢罪。既略識持犯，即須禮退。故地持論云：令受戒者禮佛一拜，大地菩薩一拜。不云禮法，義准通禮，三拜彌善。
述曰：法師升座訖，讚唄供養時，將為大眾敷演法要，籍聖加被，方得宣釋。大眾同時運心，請聖加被。十方凡聖、說聽二眾加於觀心，內益勝智，外增言辯，方能識欲知根，所說無倒。又加聽者，一心恭敬，無倒聽聞。故阿含經偈云：
聽者端視如渴飲，一心入於語義中，
聞法踊躍心悲喜，如是之人可為說。
又同請諸佛轉正法輪。十方世界應成諸佛，於念念中出興於世，越過數量。前念既爾，後念亦然。皆待請十方诸佛。十方凡聖處法界堂，咸請久住，轉正法輪。然諸凡聖，敬人重法，心至誠故，諸佛隨機受請，轉正法輪。隨者，諸佛赴機受請轉法輪時，我及聖眾常預勸請之流，無空過者。何以故？念念常勸請故，令諸眾生聞法寤解，捨邪入正，越凡得聖。治我無始已來，教人為惡，破壞他善，奪他勝利，謗佛法僧，塵沙障業。然諸眾生既聞法已，寤入得證，展轉教導一切眾生，盡未來際常無斷絕。
十住毘婆沙論云：
十方一切佛，現在成道者；
我請轉法輪，安樂諸眾生。
十方一切佛，若欲捨壽命；
我今頭面禮，勸請令久住。
述曰：前偈請佛轉正法輪，增長智慧，治我無始已來自作教人謗法之罪。後偈請佛久住，受人供養，增長福業，治我自作教他謗佛惡業之罪。此則福智雙行也。
願令我身心，猶如明淨鏡；
十方諸佛土，自在於中現。
彼一一剎海，諸佛身充滿。
諦觀諸佛身，真實無去來，
各放勝光明，微妙難思議。
照除我煩惱，如日消垂露。
得除煩惱已，證見十方佛。
於一一佛前，勸請修供養。
身心若未盡，勸請無休息。
復願我身心，猶如淨法界；
一一毛孔內，流出諸佛雲。
佛雲難思議，普覆眾生類，
隨彼所見聞，如意受安樂。
眾生界若盡，心可緣界盡。
願我淨心內，佛出無休廢。
竊惟我所修，施等諸善根，
皆從法界流，是諸佛所行。
計我愚且鄙，常應沒諸惡；
何其年將暮，得發施等心。
自慶希所得，踊躍無有量。
因見諸眾生，修行凡夫善，
乃至一彈指，我心悉隨喜。
況諸大菩薩，成諸波羅蜜，
滿足諸地道，而當不忻慕。
是故我慶悅，稽首諸法藏。
罪中之大罪，惡中之大惡，
於諸眾生內，其唯我一人。
自非諸佛力，及眾生善根，
以自所作業，望消己罪者，
會無如之何。是以隨所作，
一切諸善根，不敢私自許，
盡迴施眾生，即復為眾生，
持彼所施善，迴向大菩提，
令究竟解脫。彼既成佛已，
各以自在力，皆共攝受我，
使行菩提道，令佛入境界。
故我於眾生，最後成正覺，
所以淨身心，頂禮大迴向。
一、供養願，願供養勝緣福田師法主。二、受持願，願受持勝妙正法。三、轉法輪願，願於大集中轉未曾有法輪。四、修行願，願如說修行一切菩薩正行。五、成熟願，願成熟此器世界眾生三乘善根。六、承事願，願往諸佛土常見諸佛，常得敬事，聽受正法。七、淨土願，願清淨自土，安立正法及能修行眾生。八、不離願，願於一切生處常不離諸佛菩薩，得同意行。九、利益願，願於一切生處常作利益眾生事，無有空過。十、正覺願，願與一切眾生同得無上菩提，常作佛事。
願我作大地，廣長無限量；
為諸眾生等，作真歸依處。
凡有受用者，成就對治道。
滅諸妄想識，生長菩提心，
甚深無障礙，受用不可盡。
願我作大水，具足八功德；
唯洗眾生心，煩惱諸垢穢，
悉令畢竟淨，滿足佛菩提。
願我作大火，日月諸星光；
燒竭寒氷獄，普照闇冥國。
於彼諸眾生，救攝無有餘，
悉令得見道，解脫一切過。
願我作大風，微密滿虛空；
諸有熱惱處，扇之以清涼，
惔然受安樂。願我作虛空，
寂然無障礙，攝受諸眾生，
一切無有餘；其有受用者，
皆得二無我，以空三昧樂，
而共相娛樂。願作藥樹王，
遍覆眾生界；見聞及服藥，
除病消眾毒。毒消病已除，
煩惱亦皆無，次以真如味，
充滿佛法身。願我作飲食，
色香美味具，於諸眾生前，
一切皆示現，隨其所味樂，
一切皆滿足，至於生死際，
是食爾乃消。願我作衣服，
輕軟色微妙，小大隨形量，
溫涼稱物情；等心施眾生，
決定無有餘，令彼心清淨，
具足妙莊嚴。
願我先世及以今身所種善根，以此善根施與一切無邊眾，悉共迴向無上菩提。令我此願念念增長，世世所生，常繫在心，終不忘失，常為陀羅尼之所守護也。
惟居家持戒，凡有四種：一曰下，二曰中，三曰上，四曰上上。若為現樂，悑畏惡名；或為家法，助隨他意；或避苦役，求離諸難；是為下人持戒。若為世間福樂，堅持禁戒，是為中人持戒。若為諸法無常，欲求離苦無為，常樂涅槃，是為上人持戒。若為憐愍眾生，專求佛道，了知諸法，深觀實相，不畏惡道，規招勝樂，是為上上人持戒。故智度論云：下持戒者生人中。中持戒者生六欲天中。上持戒者行四禪、四空定，生無色清淨天中。又下清淨持戒，得羅漢道。中清淨持戒，得辟支佛道。上清淨持戒，得佛道。又正法念經云：若畏師持戒名下持戒。非畏師持戒名中持戒。畏惡道持戒是名上持戒。
如大乘菩薩戒有三種：謂前三聚淨戒是也。此戒受已，謂與心俱。心無後際，故戒不失。又善戒經云：有二因緣失菩薩戒；一、退菩薩心，二得增上惡心。離是二緣，乃至捨身他世，地獄、畜生，終不失戒。後若更受，不名新得，名為開示瑩淨。故長也。
又優婆塞五戒威儀經云：諸大德，一心諦聽我今欲說三世諸佛菩薩成就利益一切眾生功德戒。如是住菩薩戒者，即是前四波羅夷。若有犯者，不名菩薩，現身不能莊嚴菩提，又復不能令心寂靜，是似菩薩，非實菩萨。犯有三種：有輭、中、上。若輭、中心犯，是不名失。若是增上心犯，是名為失。何者是上？若犯上四，數數樂犯，心無慚恥，不自悔責，是名上犯。菩薩雖犯於上四事，不即永失。不同比丘犯於四重，即為永失。菩薩不爾。何以故？比丘犯四，更無受路。菩薩雖犯，脫可更受，是故不同。
若依小乘，戒有四種：一、在家五戒、八戒，二、出家十戒、二百五十戒。此之四種，一受得已，謂與形俱。身存戒在，身謝戒亡，故短大乘戒也。
依毘曇論云：別解脫戒捨有四種：一、作法捨，二、命終捨，三、斷善根捨，四、二形生捨。又薩婆多論云：若受齋戒已，遇惡因緣，逼欲捨戒者，不必要從出家人邊捨，趣得一人即成捨。
述曰：若有犯戒難緣、逼其犯者，寧可捨却為之，後時無過。故論云：若五戒中犯一重戒，不成受八戒。若八戒中犯一重戒，不成出家受十戒。乃至具戒亦爾。所言四重者：謂盜滿五錢，成重。非處行婬殺人，自稱得聖。隨犯一戒，即名犯重。於戒律中無懺悔法。若依方等大乘經等，方開受懺。亦有諸師不許向優婆塞等說四重者，恐成誤錯。若不許者，何故欲受戒前展轉遣問？若捨時，隨對一人前捨，並得，無問道俗皆成。
問曰：受時所以要對出家人前成受，捨時對白衣亦得？答曰：受戒欲似登山採寶，所以稍難；捨戒欲似下阪棄珠，所以甚易。故四分律云：若有捨戒者，於佛法為死。受生則難，趣死極易。捨時應云：大德一心念，我先受得五戒為優婆，今對大德捨，却作在家白衣。後若好心發時，欲更受戒，應先懺前罪，後受亦得。
頌曰：
大慈振法鼓，開寤無明聾。
鑪冶心穢垢，防非如利鋒。
護鵝不惜命，守草養生同。
五篇遮輕重，七聚蕩心胸。
晨朝宣寶偈，夕夜虔誠恭。
近未出苦海，遠念法身蹤。
七支淨三業，五分滿金容。
各願堅固戒，淨土得相逢。
齊上統師傳云：漢明初感，摩騰、法蘭唯有二人初來至此，不得受具。但與道俗剃髮，被服縵條，唯受五戒十戒而已。伏惟。如來出世八年，始興羯磨。震旦在白木條東二萬七千里，開持律五人得授大戒。自後至漢第十桓帝一百餘年內，猶用三歸、五戒、十戒迭相傳授。桓帝已後，北天竺國有五西僧來到漢地，與大僧受具足戒。一名支法領，二名支謙，三名竺法護，四名竺道生，五名支婁讖。其時大律未有，支法領口誦出戒本一卷，羯磨本一卷，在此流行。今時名舊羯磨。後到魏皇初三年，曇摩迦羅又譯出戒律。後至元孝文世，有光律師驗舊羯磨及以戒本。文有加減，多少不足，依大律本次第刪集，現世流行，號為新羯磨。于時尼眾來求受戒。支法領曰：如律所明，唯開邊地五人僧受具戒，不論尼眾。是時尼等辭退而還，泣淚如雨，不能自勝。後到漢末魏初，東竺國有二比丘尼來到長安。見比丘尼眾問曰：汝誰邊受戒？尼眾答曰：我到大僧所，受五戒、十戒而已。二尼歎曰：邊地尼等悉未有具。為還本國，化得一十五人來。三人在雪山凍死，二人墮黑澗死，餘到此土，唯有十人。在此諸尼，悉赴京師，與授具戒。後到吳地，亦與彼尼受具訖已。西尼思憶本鄉，即附舶南海而還。及至上船，唯有七人，三人命終。來去經途，十七餘年。後至魏文帝三年內，勅設無遮大會。魏帝勅問：此土僧尼得戒源由，有何靈驗？諸大德等咸皆不答。于時即有比丘請向西國，問聖人得戒源由。發足長安，到於天竺，見一羅漢，啟白：振旦僧尼得戒以不？羅漢答曰：我是小聖，不知得不？汝在此住，吾為汝上兜率奉問彌勒世尊，得不得來報。即便入定，向兜率天，具問前事。彌勒答曰：僧尼並得戒訖。仍請靈驗。彌勒即取金華云：若邊地僧尼得戒，願金華入羅漢手掌。不得莫入。發願既訖，將華按手，其華入掌中，高一尺影現。彌勒語曰：汝到振旦比丘所，亦當如我此法。羅漢下來，如彌勒法，以華按比丘手，即入掌中，高一尺影現。瑞應既徵，其時即有遠方道俗，來相欽仰，求受三歸五戒，乃有無數。即號為華手比丘。當去之時，有一十八人，自餘慕住西國，或有冒涉流沙，風寒命過。唯有華手比丘獨還漢地。當本去日，有迦毘羅神現身語華手曰：道路懸遠，多諸嶮難。弟子送師至彼，來往清吉。未到之間，魏文帝殿前有金華空中現。文帝問太史曰：有何雙怪？太史答曰：西域正法欲來到此。不盈一月，華手比丘掌中金華來到此土。初至之日，空裏金華即滅不現。大瑞既徵，故戒福永傳也。
晉廬山有釋慧永，姓潘，河內人也。貞素自然，清心剋己，言常含笑，語不傷物。耽好經典，善於講說。蔬食布衣，卒以終歲。樂住廬山，與遠同止。又別立一茅室於嶺上，每欲禪思，輒往居焉。時有至房者，並聞殊香之氣。永屋中常有一虎，人或畏者，輒驅令上山。人去後，還復馴伏。永甞出邑，博晚還山至烏橋。烏橋營主醉，騎馬當道，遮永不聽去。日時向晚，永以杖遙指馬，馬即驚走，營主倒地。永捧慰還营，因爾致疾。明晨往寺，向永悔過。永曰：非貧道本意，恐戒神為耳。白黑聞知，歸心者眾矣。至晉義熙十年，遇疾危篤，而專謹戒律，執志逾勤。雖沈痾苦，而顏色怡悅。未盡少時，忽斂衣合掌，求屣欲起，如有所見。眾咸驚問，答云：佛來。言終而卒。春秋八十有三。道俗在山，咸聞異香，七日乃歇。
晉新陽縣有釋法安，一名慈欽，未詳何許人，是遠公之弟子。善持戒行，講說眾經，兼習禪業。於晉義熙年中，新陽縣虎災，縣有大社，樹下築神廟。左右居民以百數人，遭虎死者夕有一兩。安甞游其縣，暮投此村。民以畏虎，早閉門閭。安徑之樹下，通夜坐禪。向曉聞虎負人而至，投之樹北。見安如喜如驚，跳伏安前。安為說法受戒。虎踞地不動，有頃而去。旦村人追虎至樹下，見安大驚，謂是神人。遂傳之一縣，士庶宗奉。虎災由此而息。因改神廟，留安立寺，左右田園皆捨為眾業。後欲作畫像，須銅青，困不能得。夜夢見一人迂其床前云：此下有銅鍾。寤即掘之，果得二口，因以青成像。後以銅助遠公鑄佛。安後不知所終。
晉廬山有釋曇邕，姓楊，關中人。形長八尺，雄武過人。南投廬山，事遠為師。內外經書，多所綜涉。志尚傳法，不憚疲苦。乃於山之西南，別立茅宇，與弟子曇果，澄思禪門。甞於一時，果夢見山神求受五戒。果曰：家師在此，可往諮授。後少時，邕見一人著單袷衣，風姿端雅，從者二十許人，請受五戒。邕以果先夢，知是山神，乃為說法授戒。神嚫以外國二鋤，禮拜辭別，倏忽不見。後往荊州，卒於竹林寺。
齊琅瑘山有釋法度，黃龍人。少出家，游學北土，備綜眾經，而專以苦節成務。宋末游于京師，高士齊郡明僧紹杭迹人外，隱居琅瑘之山。挹度清卓，待以師友之禮。及亡，捨所居為栖霞寺，請度居之。先有道士欲以寺地為館，住者輒死。及後為寺，猶多恐動。自度居之，群妖皆息。經歲許間，忽有人馬鼓角之聲。俄見一人持名紙通度曰靳尚。度前之，尚形甚清雅，羽衛亦嚴。致敬已，乃言：弟子王有此山七百餘年。神道有法，物不得干。前諸栖託，或非真正，故死病相繼，亦其命也。法師道德所歸，謹捨以奉給。并願受五戒，永結來緣。度曰：人神道殊，無容相屈。且檀越血食祭祀，此最五戒所禁。尚曰：若備門徒，輒先去殺。於是辭去。明旦度見一人送錢一萬，香燭刀子。疏云：弟子靳尚奉供。至月十五日，度為設會，尚又來同眾禮拜行道，受戒而去。山廟巫夢告曰：吾已受戒於度法師，祠祀勿得殺戮。由是廟同薦，止菜脯而已。度甞動散，寢於地。見尚從外來，以手摩頭足而去。頃之復來，持一瑠璃甌。甌中如水，與度含，味甘而冷。度所苦即間。其徵感若此。齊竟陵王蕭子良、始安王等並遙恭以師敬，資給四事，六時無闕。以齊永元二年卒於山中，春秋六十四矣。
梁山陰雲門寺有釋智順，本姓徐，琅瑘臨沂人。秉禁無疵，陶練眾經。齊竟陵文宣王特深禮異。以天監六年卒于山寺，春秋六十一。初順疾甚，不食多日，一時中竟，忽索薺飲。弟子曇和以順絕穀日久，密以半合米雜煮以進顺。順咽而還吐，索水洗漱，語和云：汝永出雲門寺，不得還住。其執節精苦，皆此類也。臨終之日，房內頗聞異香，亦有見天華天蓋者。。
隋終南山悟真道場釋淨業，漢東隋人也。精研律部，博綜異聞，確乎內湛，令響外馳。仁壽二年，被舉送舍利于安州之景藏寺。初欲於十力寺置之。行至景藏寺，忽感異香滿院，眾共嗟怪，因而樹立。將下舍利，赤光挺出，照于人物。寺重閣上聞眾人行聲，及往掩捕，扃閉如初，一人不見。塔北有池，沙門淨範為諸道俗受菩薩戒，乃有群魚游躍，首皆南向，似受歸相。範即乘船入水，為魚受戒。魚皆迴頭繞船，如有聽受，都無有懼。業慶其遇，乃以舍利置於佛堂，先有塑菩薩一軀，不可移轉。至明乃見迴首面向舍利，狀類天然，一無損處。屢興別瑞，傳言不盡。大業十二年二月十八日卒於本寺，春秋五十有三。
隋西京大禪定寺道場釋靈幹，俗姓李氏，金城逖道人也。而立性翹仰，恭攝成節，三業護持，均禁遮性。仁壽二年奉勅送舍利於雒州，置塔於漢王寺。初遶塔所，屢放神光，風起燈滅，而通夕明亮，不須燈照。又感異香從風而至。道俗通見。四月八日下舍利時，寺院之內，樹葉皆萎，烏鳥悲噭。及填平滿，還如常日。以大業八年正月二十九日卒於本寺，春秋七十有八。
唐華州鄭縣人張法義，年少貧野，不修禮度。貞觀十一年入華山伐樹，遇見一僧，坐巖穴中。法義便就與語。會天晦冥，不歸留宿夜。僧設松柏末以供養之，謂法義曰：貧道久不欲外人知。檀越出，慎勿言相見。因為說俗人多罪累，死皆惡道。至心懺悔，可以滅之。乃令淨浴清淨，被僧衣，為懺悔。旦而別去。至十九年，法義病死，埋於野外，貧無棺椁，以新木瘞之而蘇，自推木出歸家。家人驚愕，審問知活，乃喜。法義自說：初有兩人來取，乘空行至官府。入大門，又巡街南行十許里。街左右皆有官曹，門閭相對，不可勝數。法義至一曹，見官人遙責使者曰：是華州張法義也。本限三日至，何因乃淹七日？使者云：法義家狗惡，兼有呪師。呪神見打甚困。袒而示背，背青腫。官曰：稽過多咎，與杖二十。言杖亦畢，血流灑地。官曰：將法義過錄事。錄事署發文書，令送付判官。判官召主典，取法義按。按簿甚多，盈一床。主典對法義前披檢云：去簿多先朱句畢。有未朱句者，則錄之曰：貞觀十一年，法義父使刈禾，義反顧張目私罵。不孝，合杖八十。始錄一條，即見昔巖穴中僧來。判官起迎問：何事？僧曰：張法義是貧道弟子，其罪並懺悔訖滅除，天曹案中已句畢。今枉追來，不合死。主典云：經懺悔者，此案勾了。至如張目罵父，雖蒙懺悔，事未勾了。僧曰：若不如此，當取案勘之，應有福利。抑判官令典將法義過王。王宮東殿宇宏壯，侍衛數千人。僧亦隨至王所。王起迎僧。王曰：師當直來耶？答曰：未當次直。有弟子張法義被錄來，此人宿罪，並貧道句訖，未合死。主典又以張目視父事過王。王曰;張目懺悔,此不合免。然師為來請,可特放七日。法義白僧曰:七日既不多,後來恐不見師,請即住隨師。師曰:七日,七年也。可早去。法義固請隨僧,僧因請王筆書法義掌中作一字,又請王印印之。曰：可急去，還家憑福報。後來不可見我，宜以掌印呈王，王自當放汝也。法義乃辭出。僧令送出，至其家內正黑，義不敢入。使者推之，遂活。覺在土中，甚輕薄，以手推排得出。因入山，就山僧修福。義掌中所印之處，文不可識，然皆為瘡，終莫能愈，至今尚存。隴西王博叉與法義隣近，委之。王為臨說。。
夏侯均者，冀州阜城人也。顯慶二年病，經四十餘日，昏亂殆死。自云：被配作牛，頻經苦訴。訴云：甞三度於隱師處受戒懺悔。自省無過，何忍遣作牛身，受苦如是？均已被配磨坊，經二十日苦使，後為勘當受戒是實不虛，始得免罪。此人生平甚有膂力，酗酒好鬪。今現斷酒肉，清信賢者，為隱師弟子，齋戒不絕。。
惟茲戒德，本願深重。救生利物，稱斯為最。是以受之甚易，持之稍難。若非精翫護持，大果何容得證？恐差之毫氂，失之千里。若其小過覆藏，則為難滅；大罪發露，更是可原。故知有過須悔，得入七眾；守愚不懺，長棄三塗。所以比之一章，通明道俗持犯損益。若是居家白衣，曾有微信，受得戒者，不勝名利，失意有違，故此兼明。若是悠悠白衣，業識風馳，昏沈財色，好貪名利，樂著五欲，不信佛法者，此定罪人，非此所明。今時述者，出家僧尼及優婆塞等，恐乖佛教，虛染名利，故今偏說。若是上品白衣，見佛呵責出家人罪，即自勸勵，省己不為。出家清虛，高慕玄軌，尚有失意乖違，被佛詰責，我等白衣，無慚無愧，公然造罪，晝夜匪懈，未曾恥改。所以如來棄捨我等，不蒙教誨，即自改過，息意不犯。譬如智人，先誡己身；他人見責，亦自改悔。故書云：見賢思齊，見不賢而內自省。若是下品凡愚，無識之人，見佛呵責犯過眾僧，唯加輕笑，退敗善心，不自思忖，愚戇之甚，劇於畜生。亦如醉人，墜臥糞坑，嘔吐狼藉，屎尿污身，仰視岸人，反呵不止。此亦如是。是故如來雖欲救拔，無其出路。故經云：譬如有人墮在糞坑，全身沒入，無髮可拔，知何欲救也！
如大品經云：佛告諸比丘：我若不持戒者，當墮三惡道中。尚不得下賤人身，況能成就眾生淨佛國土，具一切種智。又薩遮尼揵經云：若不持戒，乃至不得疥癩野干身，何況當得功德之身。又梵網經云：若佛子信心出家，受佛禁戒，故起心毀犯聖戒者，不得受一切檀越供養，亦不得飲住國王水土。五千大鬼常遮其前。鬼言：大賊！入坊舍城邑宅中，鬼復掃其脚跡。一切世人罵言：佛法中賊。一切眾生眼不欲見。犯戒之人，畜生無異，木頭無異。
又寶梁經云：若破戒比丘受持戒者禮敬供養，不自知惡，得八輕法。何等為八？一、作愚癡。二、口瘖瘂；三、受身矬陋；四、顏貌醜惡，其面側捩，見者嗤笑；五、轉受女身，作貧窮婢使；六、其形羸瘦，夭損壽命；七、人所不敬，常有惡名；八、不值佛世。
佛言：若有非沙門，自言是沙門；非梵行，自言梵行。於此大地乃至無有洟唾處，況舉足下足，去來屈申。何以故？過去大王持此大地施與持戒有德行者，令修行中道。是破戒比丘一切信施不及此人，況僧房舍之處，衣鉢臥具醫藥，信施所不應受。若有破戒比丘，如分一毛以為百分，若有惡比丘受人信施如一毛分，隨所受毛分，即損施主。譬如師子獸王，若有死已，無有能得食其肉者。師子身中自生諸蟲，還食其肉。於我法中出家諸惡比丘，貪惜利養，為貪所覆，不識惡法，能壞我法。當知是惡比丘成就四法：一、不敬佛，二、不敬法，三、不敬僧，四、不敬戒。爾時世尊而說偈言：
心求利養，口言知足。邪命求利，
常無快樂。其心多姦，欺誑一切。
如此之心，都不清淨。諸天神龍，
有天眼者。諸佛世尊，咸共知之。
佛告迦葉：云何旃陀羅沙門？迦葉，譬如旃陀羅常於塚間行求死屍，無有慈悲視於眾生，得見死屍，心大喜悅。如是沙門旃陀羅常無慈心，至施主家，行不善心；所求得已，生貴重心。從施主家受利養已，不教佛法。親近在家，亦無慈心，常求利養。是名沙門旃陀羅。如是旃陀羅為一切人之所捨離。如旃陀羅所至之處，不到善處。何以故？自行惡法故。如是沙門旃陀羅所至之處，亦不到善道，多作惡業，無遮惡道法故。譬如敗種，終不生牙。如是敗壞沙門，雖在佛法，不生善根，不得沙門果。
又涅槃經云：猶如大海不宿死屍，如鴛鴦鳥不住圊廁，釋提桓因不與鬼住，鳩翅羅鳥不栖枯樹。破戒之人亦復如是。
又迦葉經云：佛告迦葉：於正法中得出家者，應作是念：十方世界現在諸佛悉知我心，莫於佛法作沙門賊。迦葉：云何名沙門賊？沙門賊有四種。何等為四？迦葉，若有比丘整理法服，似像比丘。而破禁戒，作不善法，是名第一沙門之賊。二者、於日暮後，其心思惟不善之法，是名第二沙門之賊。三者、未得聖果，自知凡夫，為利養故，自稱我得阿羅漢果，是名第三沙門之賊。四者、自讚毀他，是名第四沙門之賊。迦葉，譬如有人具大勢力，於三千大千世界眾生所有珍寶，一切樂具，刀仗加害，皆悉奪取。迦葉，於汝意云何？此人得罪寧為多不？迦葉白佛言：甚多，世尊。佛告迦葉：若有凡夫未得聖果，為利養故，自稱我得須陀洹果，若受一食，罪多於彼。我觀沙門法中，更無有罪重於妄稱得聖果者。佛告迦葉：出家之人，微細煩惱，復有四種。何等為四？一、見他得利，心生嫉妬。二、聞經禁戒而返毀犯。三、違反佛語，覆藏不悔。四、自知犯戒，受他信施。出家之人具此煩惱，如負重擔入於地獄。迦葉，出家之人有四放逸，入於地獄。何等為四？一、多聞放逸，自恃多聞而生放逸。二、利養放逸，得利養故而生放逸。三、親友放逸，依恃親友而生放逸。四、頭陀放逸，自恃頭陀，自高毀人。是名四種放逸，墮於地獄。爾時摩訶迦葉白佛言：世尊，當來未世，後五百歲，有相似沙門，身披袈裟，毀滅如來無量阿僧祇劫所集阿耨菩提。佛告迦葉：汝莫問此。何以故？彼愚癡人實有過惡，一切魔事皆悉信受。如來不說彼人得道。假使千佛出興於世，種種神通說法教化，於彼惡欲，不可令息。迦葉白佛言：世尊，我寧頂戴四天下一切眾生，山河聚落，滿於一劫，若減一劫，不能聞彼愚癡眾生不信之音。世尊，我寧坐於一胡麻上滿於一劫，若減一劫，不能聞彼不信癡人破戒之音。世尊，我寧在於大劫火中若行、若立、若坐、若臥，百千億歲，不能聞彼不信癡人破戒之音。世尊，我寧受於一切眾生瞋恚罵辱，撾打加害，不能聞彼不信癡人偷法大賊毀禁之聲。
又壯嚴論偈云：
詐偽諂佞者，心住利養中。
由食利養故，不樂閑靜處。
心常緣利養，晝夜不休息。
彼處有衣食，某是我親友。
必來請命我，心意多攀緣。
敗壞寂靜心，不樂空閑處，
常樂在人間，由利毀敗故。
墜墮三惡道，障於出世道。
以此文證，愚人背道，專求名利，唯成惡業，常順生死，每處暗冥。若聞禁戒，廣學多聞，即言我是下根凡愚，自非大聖，何能具依。若聞王課，種種苦使，勒同俗役，便言我是出家淨行沙門，高於人天，重逾金玉，豈預斯事。故佛藏經云：譬如蝙蝠欲捕鳥時，則入穴為鼠；欲捕鼠時，則飛空為鳥，而實無有大鳥之用。其身臭穢，但樂暗冥。舍利弗，破戒比丘亦復如是。既不入於布薩自恣，亦不入王者使役，不名白衣，不名出家。如燒屍殘木，不復中用。
又成實論云：不為修善故食，則唐養怨賊，亦壞施主福，損人供養。如是不應食人之食。
又佛藏經云：得出家已，自稱沙門，不能堪受如實佛化。於此法中，不能修心，不得滋味，振手而去，墮在惡道。猶如肫子，捨床褥去。
破戒比丘，當於百千萬億劫數割截身肉，以償施主。若生畜生，身常負重。所以者何？如析一髮為千億分，破戒比丘尚不能消一分供養，況能消他衣服、飲食、臥具、醫藥。如是等人，於我法中出家求道而得重罪。舍利弗，如是之人，於我法中為是逆賊，為是法賊，為是欺誑詐偽之人。但求活命，貪重衣食，是則名為世樂奴僕。
又增一阿含經云：或有人得供養衣被、飲食、床褥、臥具、病瘦醫藥。彼得已，便自食噉，不起染著之心，亦無有欲意，不起諸想，都無此念，自知出要之法。設使不得利養，不起亂念，心無增減。猶師子王食噉小畜。爾時彼獸王亦不作是念：此者好，此者不好。不起染著之心，亦無欲意，不起諸想。此人亦復如是。又如有人，受人供養，得已便自食噉，起染著心，生愛欲意，不知出要。設使不得，常生此想念。彼人得供養已，向諸比丘而自貢高，毀蔑他人：我能得利養，此諸比丘不能得之。猶如群猪中有一猪出群已，詣大糞聚。此猪飽食屎已，還至猪群中，便自貢高：我能得此好食，諸猪不能得食。此亦如是。比丘當學師子王，莫如猪也。
又智度論云：有出家人，樂合湯藥，種穀植樹等，不淨活命者，是名下口食。觀視星宿、日月、風雨、雷電、霹靂，不淨活命者，是名仰口食。諂媚豪勢，通使四方，巧言多求，不淨活命者，是名方口食。若學種種祝術，卜算吉凶，心術不正，如是等不淨活命者，是名維口食。
又有五種邪命。何者為五？一者、為利養故，詐現異相奇特。二者、為利養故，自說功德。三者、為利養故，占相吉凶，廣為人說。四者、為利養故，高聲現威，令人畏敬。五者、為利養故，稱說所得供養，以動人心。當知出家之人，為求利養，種種邪命而活其身，皆是破戒，不免惡道也。又出家之人，須常離著。若偏執一處，即多住著，於己偏親，於他生嫉。
又摩訶迦葉經云：佛告彌勒：當來末世，後五百歲，自稱菩薩而行狗法。譬如有狗，前至他家，見後狗來，心生瞋恚，齒*崖齜吠之。內心起想，謂是我家。比丘亦爾。先至他施家，生己家想。既貪此想。見後比丘瞋目視之。心生嫉恚。互相誹謗。言某比丘有如是過。汝莫親近。心生嫉妬。行餓鬼因貧窮之因。即是成論五慳之中家慳攝也。
又菩薩藏經云：復次，舍利子，出家菩薩復有五法：若成就者，不值佛世，不親善友，不具無難，失壞善根，不隨安住律儀菩薩修學正法，亦不速寤無上菩提。舍利子，何等名為出家菩薩成就五法？一者、毀犯尸羅，二者、誹謗正法，三者、貪著名利，四者、堅執我見，五者、能於他家多生慳嫉。舍利子，如是名為出家菩薩成就五法，不值佛世，乃至不獲無上正等菩提。舍利子，譬如餓狗，慞惶沿路，遇值瑣骨，久無肉膩，但見赤塗，言是厚味，便就銜之，至多人處，四衢道中。以貪味故，涎流骨上，妄謂甜美，或咬或舐，或齧或吮，歡愛纏附，初無捨離。時有剎帝利、婆羅門及諸長者，皆大富貴，來游此路。時此餓狗，遙見彼來，心生熱惱，作如是念：彼來人者，將無奪我所重美味。便於是人發大瞋恚，出深毒聲，惡眼邪視，露現齒牙，便行齧害。舍利子，於意云何？彼來人者應為餘事，豈復求此無肉赤塗之骨鎖耶？舍利子白佛言：世尊，不也，世尊。不也，善逝。佛告舍利子：若如是者，彼慳餓狗以何等故出深毒聲，現牙而吠？舍利子言：如我意解，恐彼來人貪著美膳，必能奪我甘露良味。由如是意，現牙吠耳。佛告舍利子：如是，如汝所言。當來末世，有諸比丘，於他施主，勤習家慳，耽著屎尿，妄加纏裹。雖值如來，具足無難，而便委棄，不修正檢。此之比丘，我說其行如前癡狗。舍利子，我今出世，憐愍眾生，欲止息故，專思此事。為如是等諸惡比丘說此譬喻。復次，舍利子，是諸菩薩摩訶薩為欲利益安樂無量眾生故，求於佛智，行毘梨耶波羅蜜多。彼諸菩薩摩訶薩於己身肉，尚行惠施，況復規求妄想惡肉，而於他家起諸慳嫉。舍利子，彼諸比丘慳他家故，我說是人為癡丈夫，為活命者，為守財穀奴僕隷者，為重財寶玩縛者，唯於衣食所欽尚者，為求妄想貪嗜惡肉起慳嫉者。舍利子，我今更說如是正法。彼諸比丘先至他家，不應見餘比丘而生嫉妬。若有比丘違我法教，見餘比丘，或作是言：此施主家先為我識。汝從何來？乃在此耶？我於此家極為親密，調謔交顧。汝從何來，輙相侵奪？舍利子，以何等故，彼慳比丘於後來者偏生嫉妬？舍利子，由諸施家許其衣鉢、飲食、臥具、病緣醫藥，及供身等資生什物。彼作是念，恐彼施主將先許物施後來者。由如是故，即此比丘於施主家起三种過：一者、起住處過。見餘比丘，或起恨言：我於今者當離此處。二者、凡所習近，當言未知應與不應。三者、於不定家，妄起諸過。舍利子，彼慳比丘於後來人發三惡言：一者、說住處過。以諸惡事增益其家，令後比丘心不樂住。二者、於後比丘所有實言，反為虛說。三者、詐現善相，諂附是人。伺有微隙，對眾喚舉。舍利子，如是比丘。於他施家生慳嫉者，速滅一切所有白衣法，永盡無遺。
又迦葉經云：出家之人有四放逸，入於地獄。一、多聞放逸，二、利養放逸，三、親友放逸，四、頭陀放逸。此四放逸之人，良由惡人入於佛法，不求出世，苟貪名利，以活身命，故入惡道。
又最妙勝定經云：千年之後，三百年中，浩浩亂哉！逃奴走婢，亡失破國，多不存活，入吾法中。猶如群賊劫奪良善。當爾之時，十二部經沈沒於地，不復讀誦經典。設有頭陀者，多不如法。常游聚落，不在山林。乃至法師解說佛語，萬不著一。爾時多有白衣，若男若女，持戒淨行，呵責比丘。白衣去後，共相謂言：今我解者，如佛口說。或邪言綺語，無義之語，以作義語。如盲人指天上日若大若小等。
又正法念經云：彼惡比丘現持戒相，令彼檀越心信敬已，共諸朋侶，數數往到彼檀越家。如是比丘隨己所聞，少知佛法，共其同侶，為彼檀越說所知法。如是方便，欲令檀越迴彼比丘所得利養而施與之。如是比丘形相沙門第一大賊，到檀越家，方便劫奪他人財利，及以供養。如是比丘見他財利，見他供養，生貪嫉者，不曾少時眼開合頃，暫作善法。彼惡比丘破戒沙門，捨離坐禪、讀誦等業，無一念間不攝地獄、餓鬼、畜生。以此文證，貪利招苦，勿現善相，以求名利。故諸出家縱能持戒，勿解經義，未必斷惑，由不觀理，不斷結故。多現善相，謂己過人。設聞勝智，說實無我，則不信受，言非正理。因茲謗法及行道者，增長我慢，死墮地獄。是故愚人縱能依戒，以無道法。多起罪行。
又大寶積經云:出家之人有二種縛：一者見縛，二者利養縛。又有二種障法：一者親近白衣，二者憎惡善人。又有二種癰瘡：一者求見他過，二者自覆其罪。又有二種不淨心：一者讀誦外道經書，二者多畜諸好衣鉢。
又涅槃經云：出家之人有四種惡病，是故不得四沙門果。何等四病？謂四惡欲；一為衣欲，二為食欲，三為臥具欲，四為有欲。有四良藥能療是病：一、糞掃衣，能治比丘為衣惡欲。二、乞食，能破比丘為食惡欲。三、樹下坐，能破比丘為臥具惡欲。四、身心寂靜，能破比丘為有惡欲。以是四藥，除是四病，是名聖行。如是聖行，則得名為少欲知足也。
又大集經云：破戒人者，一切十方無量諸佛所不護念。雖名比丘，不在僧數。何以故？入魔界故。我都不聽毀戒之人，受人信施，如葶藶子。何以故？是人遠離如來法故。
又正法念經偈云：
若無讀誦心，無禪無漏盡；
雖有比丘形，如是非比丘。
寧食蛇毒蟲，及以烊金等；
終不破禁戒，而食僧飲食。
故大莊嚴經論偈云：
若毀犯禁戒，現世惡名聞。
為人所輕賤，命終墮惡道。
又智度論說：破戒之人，人所不敬。其家如塚，人所不到。破戒之人，失諸功德。譬如枯樹，人不愛樂。破戒之人，如霜蓮華，人不喜見。破戒之人，惡心可畏，譬如羅剎。破戒比丘，雖形似善人，內無善法。雖復剃頭染衣，次第捉籌，名為比丘，實非比丘。破戒之人，若著法服，則是熱銅鐵鍱以纏其身。若持鉢盂，則是盛烊銅器。若所噉食，即是吞熱鐵丸，飲熱烊銅。若受人供養供給，則是地獄獄卒守人。若入精舍，則是入大地獄。若坐眾僧床榻，是為坐熱鐵床上。破戒之人，常懷怖懼。如重病人，常畏死至。
破戒之人死後墮惡道中。若在銅橛地獄，獄卒羅剎問諸罪人：汝何處來？答言;我苦極悶,不知來處,但患飢渴。若言渴者,是時獄卒即驅逐人,令坐熱銅橛上,以鐵鉗開口,灌以烊銅。若言飢者,坐之銅橛,吞以鐵丸,入口口焦,入咽咽爛,入腹腹破,焦然五藏爛壞,直過墮地。此諸人等,由宿行因緣,劫盜他財以自供口。諸出家人或時詐病,多求酥油石蜜,或無禪無戒,無有智慧,而多受人施,或惡口傷人。如是等種種因緣,宿業力故,墮銅橛地獄中不可稱說。行者應當一心,受持戒律。
又未曾有經云：有諸比丘，言行不同，心口相違，或為利養錢財飲食，或為名譽要集眷屬，或有厭惡王法使役，出家為道，都無有心向三脫門，度三有苦。以不淨心貪受信施，不知後世彌劫受殃，償其宿債。設更修善生天，仍有餘罪，天中亦受。
又正法念經云：若於先世有偷盜業，爾時自見諸天女等奪其所著莊嚴之具，奉餘天子等。不可具述。
又像法決疑經云：未來世中一切俗人輕賤三寶，正以比丘比丘尼不如法故。身披法服，經理俗緣；或復市肆販賣自活；或復涉路商賈求利；或作畫師，經生像匠、工巧之業；或占相男女舍屋田園種種吉凶；或飲酒醉，歌舞作樂，圍棊六博；或貪財求利，延時歲月，廢忘經業；或呪術治病，假託經書，修禪占事，以邪活命；或行醫鍼炙，合和湯藥，診脈處方。男女交雜，因斯致染。敗善增惡，招俗譏謗，良由於此。
夫出家之人，為求解脫，先須離罪，以戒為首。若不依戒，眾善不住。如人無頭，諸根亦壞，名為死人。故解脫道論云：如人無頭，一切諸根不能取塵。是時名死。如是比丘，以戒為頭。若頭斷已，失諸善法，於佛法為死。亦如死屍，大海不納。
故四分律偈云：
譬如有死屍，大海不容受；
為疾風所飄，棄之於岸上。
又智度論偈云：
眾僧大海水，結戒為畔際。
若有破戒者，終不在僧數。
又僧祇律云：爾時比丘將一沙彌歸看親里。路經曠野中道，有非人化作龍，右繞沙彌，以華散上。讚言：善哉，大得善利。捨家出家，不捉金銀及錢。比丘到親里家問訊已，欲還時，親里婦語沙彌言：汝今還去，道逈多乏，可持是錢去，市易所須。沙彌受取，繫著衣頭而去。中道非人見沙彌持錢在比丘後行，復化作龍來，左繞沙彌，以土坌上。說是言：汝失善利，出家修道而捉錢行。沙彌便啼。比丘顧視，問沙彌言：汝何故啼？沙彌言;我不憶有過,無故得惱。師言；汝有所捉耶？答言;持是錢來。師云:捨棄。棄已,非人復如前供養。爾時大目揵連共專頭沙彌食後,到閻浮提阿耨大池上坐禪。時專頭沙彌見池邊金沙,便作是念:我今當盛是沙,可著世尊澡灌下。尊者目連從禪覺已,即以神足乘虛而還。時專頭沙彌為非人所持,不能飛空。時目連迴見,喚沙彌來。答言:我不能得往。問：汝有所持耶？答言：持是金沙。汝應捨棄。捨已，即乘空而去。以是因緣具白世尊。佛言：從今日不聽沙彌捉金銀及錢。
又百喻經云：昔有愚人，養育七子，一子先死。時此愚人見子既死，便欲停置於其家中，自欲棄去。傍人見已而語之言：生死道異，當速莊嚴致於遠處。爾時愚人聞此語已，即自思念：若不得留，要當葬者，須更殺一子，停擔兩頭，乃可勝致。於是更殺一子而擔負之，遠葬林野。時人見之，深生嗤笑，怪未曾有。譬如比丘私犯一戒，情憚改悔，默然覆藏，自說清淨。或有智者，即語之言：出家之人，守持禁戒，如護明珠，不使缺落。汝今云何違犯所受，欲不懺悔？犯戒者言：苟須懺者，更就犯之，然後當出。遂更犯戒，多作不善，爾乃頓出。如彼愚人，一子既死，又殺一子。今此比丘亦復如是。
又涅槃經：佛說偈言：
莫輕小惡，以為無殃。水滴雖微，
漸盈大器。
又百喻經云：昔有國王有一好樹，高廣極大，當生勝果，香而甜美。時有一人來至王所。王語之言：此之樹上，將生美果，汝能食不？即答王言：此樹高廣，雖欲食之，何由能得？即便斷樹，望得其果。既無所獲，徒自勞苦。後還欲豎，樹已枯死，都無生理。世間之人，亦復如是。如來法王有持戒樹，修諸功德。不解方便，反毀其禁。如彼伐樹，復欲還活，都不可得。破戒之人，亦復如是。
又戒消災經云：佛在世時，有一縣人，皆奉行五戒十善，無釀酒者。中有大姓家子，欲遠賈販。臨途，父母語曰：汝勤持五戒十善，慎莫飲酒，犯佛重戒。行到他國，見舊同學，歡喜出蒲蔔酒，欲共飲之。固辭不飲。主人殷勤，不獲，從之。後還家具首上事。父母報言：汝違吾戒，亂法之漸，非孝子也。便以得物，逐令出國。乃到他國，住客舍家。主人事三鬼神，能作人形，對面飲食，與人語言。事之積年，居財空盡，而家疾病，死喪不絕。私共論之。鬼知人意，鬼共議言：此人財產空訖，正為吾等，未曾有益。今相厭患，宜求珍寶，以施與之。便行盜他國王庫藏好寶，積置園中。報言：汝事吾歷年，勤苦甚久。今欲福汝，使得饒富。主人欣然，入園見物，負輦歸舍，辭謝受恩。明日設食請鬼。神詣門見舍衛國人在主人舍，便奔走而去。主人追呼;既已顧下,走去何為？神曰：卿舍尊客，吾焉得前。重復驚走。主人思惟：吾舍之中，無有異人，正有此人。即出言語，恭敬已竟，因問之曰：卿有何功德，吾所事神畏子而走？客具說佛功德。主人言：吾欲奉持五戒。因從客受三自歸五戒，一心精進，不敢懈怠。因問佛處。答：在舍衛國給孤獨園。主人一心到彼。經歷一亭中，有一女人端正，是噉人鬼婦。行路逈遠，時日逼暮，從女寄宿。女即報言：慎勿留此，宜急前去。男子自念：前舍衛國人具佛四戒，我神尚畏。我已受三歸五戒，心不懈怠，何畏懼乎！遂自留宿。時噉人鬼見護戒威神，去亭四十里，一宿不歸。明日進前，見鬼所噉人，骨體狼藉，心怖而悔。退自思惟：不如携此女人將歸本土，共居如故。即迴還，因從女人復求留宿。女人謂男子曰：何須迴耶？答曰：行計不成，故迴還耳。復寄一宿。女言：卿死矣。吾夫是噉人之鬼，方來不久。卿宜急去。此男子不信，還止不去。更迷惑婬意，復生不信，不復信佛三歸五戒。天神即去，鬼得來還。女人恐畏食此男子，藏之甕中。鬼聞人氣，謂婦言：爾得肉耶？吾欲噉之。婦言：我不行，何從得肉。婦問鬼言：卿昨何以不歸？鬼言：坐汝所為而舍宿尊客，令吾被逐。甕中男子逾益恐怖。婦言：何以不得肉乎？鬼言：只為汝舍佛弟子，天神逐我出四十里外，露宿震怖，于今不安，故不得肉。婦因問夫：佛戒云何？鬼言;大飢極急,以肉將來，不須問此。此是無上正真之戒，吾不敢說耶？婦言：但為我說之，我當與卿肉。鬼因為說三歸五戒。鬼初一說戒時，婦輒受之。至第五戒，心執口誦。男子於甕中識五戒，隨受之。天帝釋知此二人心自歸依佛，即選善神五十人擁護兩人。鬼遂走去。到明日、婦問男子：汝怖乎？答曰：大怖。蒙仁者恩，心寤識佛。婦言：男子何以迴還？答曰：吾見新舊死人，骸骨縱橫，恐畏故還耳。婦言：骨是吾所棄者。吾本良家之女，為鬼所掠，吾來作妻，悲窮無訴。今蒙仁恩，得聞佛戒，離於此鬼。後還，道逢四百九十八人，共到佛所，一心聽經，心開意解。皆作沙門，得阿羅漢果。然此二人是四百九十八人前世之師。人求道時，要當得其本師及其善友，爾乃解耳。
又灌頂經云：佛告梵志：昔波羅柰大國有婆羅門子，名曰執持。富貴大姓，不奉三寶，事九十五種之道，以求福祐。久久之後，聞其國中有賢長者輩，盡奉佛法僧化導，皆得富貴，受安隱樂，能度脫生老病死，受法無窮，今世後世不入三惡道中。執持長者作是念言：不如捨置餘道，奉敬三寶。即便詣佛，頭面著地，為佛作禮，白佛言：今我所事非真，故歸命於佛耳。當哀愍我。故去濁穢之行，受佛清淨法言。於是世尊為受三歸五戒法竟，作禮而去。於是以後，長者執持到他國中，見人殺生，盜人財物；見好色女，貪愛戀之；見人好惡，便論道之；見飲酒者，便欲追之。心意如是，無一時定。便自念言：悔從佛受三歸五戒重誓之法。作如是念：我當歸佛三歸五戒之法。即詣佛所而白佛言：前受三歸五戒之法，多所禁制，不得復從本意所作。念自思惟，欲罷，不能事佛，可爾與不？何以故？佛法尊重，非凡類所事，當可還法戒乎？佛默然不應。言已未絕口中，便有自然鬼神持鐵椎拍長者頭，復有鬼神解脫其衣裳，復有鬼神以鐵鉤就其口中曳取其舌，有婬女鬼神以刀掬割其陰，又有鬼神烊銅沃其口中，前後左右諸鬼神競來分裂，取其血，噉食之。長者執持恐怖顫掉，無所歸投，面如土色。又有自然之火，焚燒其身。求生不得，求死不得。諸鬼神輩急持長者不令得動。佛見如是，哀愍念之，因問長者：汝今當復云何？長者口噤，不能復言，但得舉手自搏而已。從佛求哀，悔惡歸善。佛便以威神救度長者。諸鬼神王。見佛世尊以威神力救度長者，各各住立一面。長者於是小得蘇息，便起叩頭，前白佛言：我身中有是五賊，牽我入三惡道中。坐欲作罪，違負所受。願佛哀我，受我懺悔。佛言：汝自心口所為，當咎於誰？長者白佛：我從今日改往修來，奉三歸及五戒法，持月六齋，奉三長齋，燒香散華，懸幡蓋，供事三寶。從今已去，不敢復犯破歸戒法。佛言：如此言者，是為大善。汝今受是三歸五戒，莫復如前受戒法也。破是歸戒，名為再犯。若三犯者，為五官所得便，輔王小臣、都錄監司、五帝使者之所得便，收神錄命，皆依本罪。是故我說是言勸受歸戒者：鬼神護助，諸天歡喜，十方無量諸佛菩薩羅漢皆共稱歎是清信士女。論其終時，佛皆分身而往迎之，不使持戒男女人墮惡道中。若戒羸者，當益作福。
頌曰。
茫茫恍惚，夙夜昏馳；色心染著，
不覺日滋。身危漏剋，朝夕推移。
戒瓶既破，淨報何施。七支不護，
三業失威。賢聖共捨，神鬼競嗤，
淨眾不納，擯同死屍。一墜幽塗，
萬劫長糜。
晉太元中謝家沙門竺曇遂，年二十餘。白晢端正，流俗沙門。身甞行經青溪廟前過，因入廟中看暮歸夢一人來語云：君當來作我廟中神不？復夕，曇遂夢問婦人是誰？婦人云：我是青溪中姑如此一月許，便卒。病臨死，謂同學年少：我無福，亦無大罪。死乃當作青溪廟神。諸君行便，可見看之。既死，後諸年少道人既至，便靈語相勞問，音聲如其生時。臨去云：久不聞唄，思一聞之。其伴慧覲便為作唄訖。其猶唱讚語云：岐路之訣，尚有悽愴；況此之乖，形神分散。窈冥之歎，情何可言。既而歔欷，悲不自勝。諸道人等皆為流洟。。
宋沙門智達者，益州索寺僧也。行頗流俗而善經唄。年二十三。宋元徽三年六月病死，身暖不殮。遂經二日穌還，至三日旦而能言視。自說言：始困之時，見兩人皆著黃布袴褶。一人立于戶外，一人徑造床前。曰：上人應去，可下地也。達曰：貧道體羸，不堪涉道。此人復曰：可乘輿也。言卒而輿至。達既升之，意識恍然，不復見家人屋室及所乘輿。四望極目，但覩荒野，途徑艱危。示道登躡，驅之不得休息。至于朱門，牆闥甚華。達入至堂下。堂上有一貴人，朱衣冠幘，倨傲床坐，姿貌嚴肅，甚有威容。左右兵衛百許人，皆朱衣拄刀，列直森然。貴人見達，乃斂顏正色，謂曰：出家之人，何宜多過。達曰：有識以來，不憶作罪。問曰：誦戒不？達曰：初受具足之時，實常習誦。比逐齋講，常事轉經，故於誦戒時有虧廢。復曰：沙門而不誦戒，此非罪何為？可且誦經。達即誦法華三契而止。貴人勅所錄達使人曰：可送置惡地，勿令大苦。二人引達將去。行數十里，稍聞轟礚，鬧聲沸火，而前路轉闇。次至一門，高數十丈，色甚堅黑，蓋鐵門也。牆亦如之。達心自念：經說地獄，此其是矣。乃大恐怖，悔在世時不修業行。及大門裏，鬧聲轉壯，久久靜聽，方知是人噭呼之響。門裏轉闇，無所復見。時火光乍滅乍揚，見有數人反縛前行。後有數人執叉叉之，血流如泉。其一人乃達從伯母。彼此相見，意欲共語。有人曳之殊疾，不遑得言。入門二百許步，見有一物，形如米囤，可高丈餘。二人執達擲置囤上。囤裏有火，焰燒達身，半體皆爛，痛不可忍。自囤墜地，悶絕良久。二人復將達去。見有鐵鑊十餘，皆煮罪人。人在鑊中，隨沸出沒。鑊側有人，以杈刺之。或有攀鑊出者，兩目沸凸，舌出尺餘，肉盡坼爛而猶不死。諸鑊皆滿，唯有一鑊尚空。二人謂達曰：上人即時應入此中。達聞其言，肝膽塗地，乃請之曰：君聽貧道，一得禮佛。便至心稽首，願免此苦。伏地食頃，祈悔特至。既而四望，無所復見。唯覩平原茂樹，風景清明，而二人猶導達行。至一樓下，樓形高小，上有人裁得容坐。謂達曰：沙門現受輕報，殊可欣也。達於樓下，忽然不覺還就身時。達今猶存在索寺也。齋戒逾堅，禪誦彌固。
宋沙門釋曇典，白衣時年三十，忽暴病而亡，經七日方活。說初亡時，見兩人驅將去，使輩來番*去。輩可有數千人，晝夜無休息。見二道人云：我是汝五戒本師，來慰問之。即將往詣官主云：是貧道弟子，且無大罪，曆算未窮，即見放遣。二道人送典至家，住其屋上。具約示典：可作沙門，勤修道業。言訖下屋。道人排典著屍掖下，於是而蘇。後出家經二十年，以元嘉十四年亡。。
隋東川釋慧曇，不知何許人。辯聰令逸，大小通明。住寶明寺，襟帶眾經。以四月十五日臨說戒時，僧並集堂，曇居上首，乃白眾曰：戒本防非，人人誦得。何勞徒眾，數數聞之。可令一僧竪義，令後生開寤。曇氣岸風格，當時無敢抗者，咸順從之。訖於後夏末，常廢說戒。至七月十五日旦，將升草座，失曇所在。大眾以新歲未受，交廢自恣，一時崩騰，四出追覓。乃於寺側三里許，於古塚間得之。遍體血流，如刀割處。借問其故。云：有一丈夫，執三尺大刀，勵色瞋曇，改變布薩，妄充竪義。刀膾身形，痛毒難忍。因接還寺，竭情懺悔，乃經十載，說戒布薩，讀誦眾經，以為常業。臨終之日，異香迎之，神色無亂，欣然而卒。咸嘉徵祥，即世懲革。。
夫正法所以流布，貴在尊經；福田所以增長，功由齋戒。故捨一餐之供，福紹餘糧；施一錢之資，果超天報。所以福田可重，財累可輕，共樹無遮之會，等招無限之福也。
如舊雜譬喻經云：昔有四姓請佛飯，時有一人賣牛湩。大姓留止飯，教持齋，受戒聽經已。乃歸，婦言：我朝相待未飯。便強令夫飯，壞其齋意。雖爾，七生天上，七生世間。師曰：一日持齋，有六十萬歲餘糧。復有五福：一曰少病，二曰身安隱，三曰少婬意，四曰少睡臥，五曰得生天上，常識宿命所行事也。
又波斯匿王欲賞末利夫人香瓔，喚出宮視。夫人於齋日著素服而出，在六萬夫人中，明如日月，倍好如常。王意悚然加敬，問曰：有何道德，炳然有異？夫人白王：自念少福，稟斯女形，情態垢穢，日夜命促，懼墜三塗。是以月月奉佛法齋，割愛從道，世世蒙福。願以香瓔奉施世尊。
又中阿含經云：爾時鹿子母毘舍佉平旦沐浴，著白淨衣，將子婦等眷屬往詣佛所，稽首作禮。白世尊曰：我今持齋善。世尊問曰：居士婦今持何等齋耶？齋有三種。云何為三？一者、放牛兒齋，二者、尼揵齋，三者、聖八支齋。云何名放牛兒齋者？若放牛兒，朝放澤中，晡收還村。彼還村時，作如是念：我今日在此處放牛，明日當在彼處放牛。我今日在此處飲牛，明日當在彼處飲牛。我牛今日在此處宿止，明日當在彼處宿止。如是有人，若持齋時，作是思惟：我今日食如此之食，明日當食如彼食也。我今日飲如此之飲，明日當飲如彼飲也。我今日含消如此含消，明當含消如彼含消。其人於此晝夜樂著欲過。是名放牛兒齋。若如是持齋，不獲大利，不得大果，無大功德，不得廣布。云何名尼揵齋耶？若出家尼揵者，彼勸人曰：汝於東方過百由延外，有眾生者，擁護彼故，棄捨刀仗。如是南西北方亦爾。或脫衣裸形，我無父母妻子。勸進虛妄之言，將為真諦。或執苦行自餓諸邪法等。是名尼揵齋也。若如是持齋者，亦不獲大利，不得大果，無大功德，不得廣布。云何名為聖八支齋？多聞聖弟子，若持齋時，作是思惟：阿羅訶真人盡形壽，離殺斷殺，棄捨刀仗，有慚有愧，有慈悲心，饒益一切，乃至蜫蟲，於殺淨心，乃至盡形壽離非時食，斷非時食，一食不夜食，樂於時食。我以此支於阿羅訶等同無異，是故說齋。彼住此聖八支齋已，於上當復憶念如來無所著等十號，出世淨法，捨離穢污、惡不善法，是名聖八支齋也。若族姓女持聖八支齋者，身壞命終，得生六欲天，遠得四沙門果。
又僧祇律云：佛住舍衛城，南方有邑，名大林。時有商人驅八頭牛，到北方俱多國，有一商人共在澤中放牛。時有離車捕龍食之，捕得一龍女。女受布薩法，無有害心，然離車穿鼻牽行。商人見之，即起慈心，問離車言：汝牽此龍欲作何等？答言：我欲殺噉。商人言：勿殺，我與汝一牛貿取。捕者不肯。乃至八牛，方言：此肉多美。今為汝故，我當放之。時商人放龍女去已。念言：此是惡人，恐復追逐。更遣捕取，放別池中，隨逐看之。龍變為人，語商人言：天施我命，今欲報恩。可共入宮，當報天恩。商人答言：龍性率暴，瞋恚無常，或能殺我。答：不爾。前人繫我，我力能殺彼人。但以受布薩法，都無殺心。何況天今施我壽命而當加害。若不去者，小住此中，我先摒擋，即便入去。後入宮內，見龍門邊二龍繫在一處。商人問言：汝為何事被繫？答言：此龍女半月中三日受齋法。我兄弟守護此龍女。為不堅固，為離車所捕，以是被繫。唯願天慈語令放我。龍女摒擋已，即呼入宮，坐寶床上。龍女白言：龍中有食能盡壽消者，有二十年消者，有七年消者，有閻浮提人食者。未知天今欲食何食？答言：欲須閻浮提食。即持種種飲食與之。商人問龍女言：此龍何故被繫？龍女言：此有過，我欲殺之。商人言：汝莫殺。不爾，要當殺之。商人言：汝放彼者，我當食耳。白言：不得直爾放之，當罰六月擯置人間。商人見龍宮中種種寶物，莊嚴宮殿。商人便問言：汝有如是莊嚴，用受布薩何為？答言：我龍法有五事苦。何等為五？謂生時、眠時、婬時、瞋時、死時。一日之中，三過皮肉落地，熱沙𤐰身。復問：汝欲求何等？答言：人道中生。為畜生中苦，不知法故。欲就如來出家。龍女即與八餅金，語言：此金足汝父母眷屬終身用之不盡。語言：汝合眼。即以神變持著本國。以八餅金持與父母。此是龍金，截已更生，盡壽用之，不可盡時。思念仁慈，不得不行。暫救龍女，思報彌重。況持大齋，受福寧小。
又菩薩受齋經云：某自歸佛，自歸法，自歸比丘僧。某身所行惡，口所言惡，意所念惡，今已除棄。某若干日若干夜受菩薩齋，自歸菩薩。佛告須菩提：菩薩齋日有十戒：第一、菩薩齋日，不得著脂粉華香。第二、菩薩齋日，不得歌舞、捶鼓、伎樂、裝飾。第三、菩薩齋日，不得臥高床上。第四、菩薩齋日，過中已後不得復食。第五、菩薩齋日，不得持刀、金銀、珍寶。第六、菩薩齋日，不得乘車牛馬。第七、菩薩齋日，不得捶兒子、奴婢、畜生。第八、菩薩齋日，皆持是齋，從分檀布施得福。菩薩齋日，去臥時於佛前叉手言：今日一切十方其有持齋戒者，行六度者，某皆助安，無量勸助，歡喜福施。十方一切人非人等所在勤苦厄難之處，皆令得福，解脫憂苦。出生為人，安隱富樂無極。第九、菩薩齋日，不得飲食盡器中。第十、菩薩齋日，不得與女人相形笑共坐席。女人亦爾。是為十戒，不得犯，不得教人犯，亦不得勸勉人犯。菩薩解齋法言：南無佛，南無法，南無比丘僧。某若干日若干夜持菩薩齋，從分檀布施當得六波羅蜜。如諸菩薩六萬菩薩法。齋日夜，一分禪，一分讀經，一分臥，是為菩薩齋日法。從正月十四日受，十七日解。從四月八日受，十五日解。從七月一日受，十六日解。從九月十四日受，十六日解。
述曰：既受齋已，若欲解齋，要待明相出時，始得食粥。不爾，破齋。何名明相？如薩婆多論云：明相有三種色：若日照閻浮提樹，則有黑色；若照樹葉，則有青色；若過樹葉，則有白色。於三色中，白色為正。始得解齋，食其粥也。
頌曰：
令月建清齋，佳辰召無疆。
四部依時集，七眾會升堂。
蕭條清梵舉，哀婉動宮商。
香氣騰空上，乘風散遐方。
歎德研沖邃，詞辯暢玄芳。
滌煩呈妙句，臨時折婉章。
緇素相依託，財法發神光。
福田今夕滿，恩惠建存亡。
東晉徐州吳寺太子思惟像者。昔晉沙門法顯勵節西天，歷游聖迹。往投一寺，大小逢迎。顯時遇疾，主人上座親事經理，勅沙彌為客僧覓本鄉齋食，倏忽往還。脚有瘡血，云往彭城吳蒼鷹家求食，為犬所䶝。顯怪其旋轉之間，而游數萬里外，方寤寺僧並非常人也。後隨船還國，故往彭城追訪，得吳蒼鷹，具狀問之。答有是事。便指餘血塗門之處。顯曰：此羅漢聖人血也，當時見為覓食耳，如何遂損也？鷹聞慚悚，即捨宅為寺，自往楊都求諸經像。正濟江中，船遂傾側。忽有雙骨各長一丈，隨波騰漾，奄入船中，即得安流昇岸。以事奏聞，乃龍齒也。鷹求像未獲，泝江西上，暫怠林間。遇見婆羅門僧持此像行曰：欲往徐州與吳蒼鷹供養。鷹曰：必如來言，弟子是也。便付像，將還至京。詔令摸取十軀，皆足下施銘，而人莫辯新舊，任鷹探取。像又降夢，示其本相，恰取還得本像。東還徐州，每放異光。元魏孝文請入北臺。至高齊，後主遣使者常彪之迎還鄴下。齊滅周廢，為僧藏之。大隋開教，還重光顯。今在相州大慈寺。右此一驗見晉史雜錄。
宋京師道林寺有沙門僧伽達多、僧伽羅多等，並博通經論，偏以禪思為業。以元嘉之初，來游宋境。達多常在山中坐禪。日時將迫，念欲受齋，乃有群鳥銜果，飛來授之。達多思惟：昔獼猴奉蜜，佛亦受而食之。今飛鳥授食，何為不可。於是受進食之。右此一驗見梁高僧傳。
宋順陽郭銓，字仲衡，晉益州刺史。亡後三十餘載，元嘉八年，忽見形詣女婿南陽劉凝之家，車衛甚盛。謂凝之曰：僕有謫事，可見為作三十僧會，當得免也。言終不見。劉謂是魍魎，不以在意。後銓又與女夢，言：吾有謫罰，已告汝婿，令為設會，不能見矜耶！女晨起見銓從戶過，怒言：竟不能救，今便就罪。女號踊留之，問：當何處設齋？答云：可歸吾舍。忽然復沒。凝之即狼狽供辦。會畢，有人稱銓信與凝相聞。言：感君厚惠，事始獲宥。言已失去，於是而絕。右一驗出冥祥記錄。
高齊初沙門寶公者，崇山高栖士也。旦從林慮向白鹿山，因迷失道。日將隅中，忽聞鍾聲，尋響而進，巖岫重阻。登陟而趣，乃見一寺，獨據深林。三門正南，赫奕輝煥。前至門所看額，云靈隱之寺。門外五六犬，其大如牛，白毛黑喙，或踊或臥，以眼眄寶。寶怖將返，須臾胡僧外來。寶喚不應，亦不迴顧，直入門內。犬亦隨入。良久，寶見無人，漸入次門。屋宇四周，房門並閉。進至講堂，唯見床榻，高座儼然。寶入西南隅床上坐。久之，忽聞棟間有聲，仰視見開孔如井大，比丘前後從孔飛下，遂至五六十人，依位坐訖。自相借問：今日齋時，何處食來？或言豫章、成都、長安、隴右、葪北、嶺南、五天竺等，無處不至，動即千萬餘里。末後一僧從空而下，諸人競問：來何太遲？答曰：今日相州城東彼岸寺鑒禪師講會，各各竪義，大有後生聰俊難問，詞旨鋒起，殊為可觀。不覺遂晚而至。寶本事鑒為和尚，既聞此語，望得參話，希展上流，整衣將起。答諸僧曰：鑒是實和尚。諸僧直視，忽隱寺所。獨坐磐石查木之下，向之寺宇，一無所見。唯覩巖谷，禽鳥翅集，諠亂切心。出以問尚統法師。尚曰：此寺名趙時佛圖澄法師所造，年歲久遠，賢聖居之，非凡所住。或沈或隱，遷徙無定。今山行者，猶聞鍾聲。見侯君素旌異記錄。
惟無常苦空之悲，念生老病死之患。長夜悲倒懸之苦，漂淪哀陷墜之溺。思之痛傷，亦深可懼也。良由福田輕薄，信施難消。齋戒無固，事等坏瓶；易毀難持，又同霜露。我人轉盛，著逾膠漆。不懼累劫之殃，但憂一身之命。所以飽食長眠，何異豚犬；破齋夜食，鬼道無殊。是故施主失應時之福，眾僧損良田之種也。
如舍利弗問經云：舍利弗白佛言：有諸檀越造僧伽藍，厚置資給，供來往僧。有似出家僧，非時就典食僧索食而食。與者食者，得何等罪？其本檀越得何等福？佛言：非時食者，是破戒人，是犯盜人。非時與者，亦破戒人，亦犯盜人。盜檀越物，是不與取。非施主意，施主無福；以失物故，猶有發心置立之善。舍利弗言：時受時食，食不盡者，非時復食，或有時受，至非時食，復得福不？佛言：時食淨者，是即福田，是即出家，是即僧伽，是即天人良友，是即天人導師。其不淨者，猶為破戒，是大劫盜，是即餓鬼，為罪窟宅。非時索者，以時非時輒與。是與食者，即名退道，是名惡魔，是名三惡道，是名破器，是癩病人，壞善果故，偷乞自活。是故諸婆羅門不非時食，外道梵志亦不邪命食，況我弟子知法行法而當爾耶？凡如此者，非我弟子。是盜我法利，著無法人，是名盜食非法之人。盜與盜受一團一撮片鹽片酢，皆死墮燋腸地獄，吞熱鐵丸。從地獄出，生猪狗中，食諸不淨。又生惡鳥，人怪其聲。後生餓鬼，還伽藍中，處其圊內，噉食穢污。百千萬歲，更生人中，貧窮下賤，人所棄惡，不可言說，人不信用。不如盜一人物，其罪尚輕，割奪多人故，良福田故，斷絕出世道故。
又揵陀國王經云：佛在世時，時有國王，號名揵陀，奉事婆羅門。婆羅門居在山中，多種果樹。時有據樵人，毀其果樹。婆羅門見之，便將詣王所言：是人無狀，殘敗我果樹，王當治殺。王敬事婆羅門，不敢違之，即為殺之。自後未久，有牛食人稻，其主遂捶，折其一角，血流備面，痛不可忍。牛復到王所白言：我實無狀，食此人少稻，今折我角。稻主亦追到王所。王曉鳥獸語。王語牛言：我當為汝殺之。牛即報言：今雖殺此人，亦不能令我不痛，但當約勅，後莫如之。王便感念言：我事婆羅門，但坐果樹，令我殺人，不如此牛。今事此道，復不免生死，何用此道。便到佛所，五體投地，為佛作禮，願受五戒十善。佛言：布施持戒，現世得福。忍辱精進，一心智慧，其福無量，後生天上。王即歡喜，得須陀洹。阿難白佛言：此王與牛本何因緣？佛言：乃昔拘那含牟尼佛時，王與牛為兄弟，作優婆塞，供持齋戒一日一夜。王守法精進，不敢懈怠，壽終升天。天上壽盡，下為國王。牛時犯齋夜食，後受其罪。罪畢復作牛五百世。尚有宿識，故來開寤王意。牛後七日壽終，上生天上。佛言：四輩弟子受持齋戒，不可犯也。
又法句喻經云：佛在舍衛國祇樹給孤獨園精舍中，為天人龍鬼說法。東方有國，名欝多羅波提，有婆羅門等五百人，相率欲詣恒水岸邊。有三祠神池，沐浴垢穢，裸形求仙，如尼揵法。道由大澤，迷不得過。中道乏糧，遙望見一大樹，如有神氣，想有人居。馳趣樹下，了無所見。婆羅門等舉聲大哭，飢渴委厄，窮死斯澤。樹神現身，問諸梵志：道士那來，今欲何行？同聲答曰：欲詣神池，澡浴望仙。今日飢渴，幸哀矜濟。樹神舉手，百味飲食從手流溢。給眾飲食，皆得飽滿。其餘飲食，足供道糧。臨當別去，詣神請問；本行何德，致此巍巍？神答梵志：吾本所居，在舍衛國。時國大臣，名曰須達，飯佛眾僧，於市市酪。無提酪者，倩我提之，往到精舍，使我斟酌，訖行澡水，儼然聽法。一切歡喜，稱善無量。時我奉齋，暮還不餐。婦怪問我：不審何恨？答曰：不恨也。見長者須達於園飯佛，請我往齋，齋名八關。其婦瞋恚，忿然言曰：瞿曇亂俗，奚足采納。君不毀食則禍從此釁。踧迫不已，便共俱食。時我爾夜年壽算盡，終於夜半，神來生此。為此愚婦，破我齋法。不率其業，來生斯澤，作此樹神。提酪之福，手出飲食。若終齋法，應生天上，封受自然。即為梵志而作頌曰：
祠祀種禍根，日夜長枝條。
唐苦敗身本，法齋度世仙。
又百緣經云：佛在舍衛國祇樹給孤獨園，於其初夜有五百天子，齎持香華，光明赫奕，照祇桓林，來詣佛所，禮已却坐。佛為說法，得須陀洹果。繞佛三匝，還詣天宮。於其晨朝，阿難請問諸天來緣。佛告阿難：乃往過去迦葉佛時，有二婆羅門，隨從國王來詣佛所，禮拜問訊。時彼從中有一優婆塞，勸二婆羅門共受齋法，一求生天，二求人王。受已俱還，諸婆羅門聚會之處。諸婆羅門言：汝等飢渴，可共飲食。殷勤數勸，不免其意。求生天者，即便飲食，以破齋故，不果所願。其後命終，生於龍中。其不食者得作國王。以其先身共受齋故，生彼國王園池水中。時守園人日日常送種種果蓏奉上獻王。於池水中得一美果，色香甚好。作是念言：我惟出入，常為門監所見前却。我持此果，當用與之。作是念已，尋即持與。門監得已，復作是念：我惟出入，復為黃門所見前却，當用與之。作是念已，尋即持與。黃門得已，復作是念：夫人為我常向大王歎譽我德，我持此果，當用與之。作是念已，即便持與。夫人得已，復上大王。王得果已，即便食之。覺甚香美，即問夫人：汝今何處得是果來？夫人即時如實對曰：我從黃門得是果來。如是展轉推到園子。王即召呼：吾園之中有是美果，何不見送，乃與他人？園子於是本末自陳。王不聽言而告之曰：自今以後，常送此果。若不送者，吾當殺汝。園子還歸，入其園中，號咷洟泣，不能自制。此果無種，何由可得？時彼龍王聞是哭聲，化作人形，來問之言：汝今何以啼哭乃爾？園子具答所由。龍聞是語，還入水中，取好美果，著金槃上，持與園子。因復告言：汝持此果奉上獻王，并說吾意云：我及國王，昔佛在世，本是親友，俱作梵志，共受八齋，各求所願。汝戒完具，得作國王。吾戒不全，生在龍中。我今還欲奉修齋法，求捨此身。願王，為我求八關齋文，送來與我。若其相違，吾覆汝國，用作大海。園子於是納受果槃，奉獻王已，因復說龍所囑之語。王聞是已，甚用不樂。所以然者，當爾之時，乃至無有佛法之名，況復得有八關齋文。若其不獲，恐見危害。思念此理，無由可辦。時彼國王有一大臣，最可敬重，而告之言：龍從我索八關齋文，仰卿得之。大臣答曰：今世無法，云何可得？王復告言：汝若不獲，吾必殺卿。大臣聞已，却退至家，顏色異常，甚用愁惱。時臣有父，年在耆舊，每從外來，見子顏色改易異常，尋即問言。即向父說委曲情理。父答子言：吾家堂柱，我見有光。汝為就伐，試取破看之。得經二卷：一是十二因緣，二是八關齋文。大臣得已，甚用歡喜，著金槃上，奉獻與王。王得之喜，不自勝，送與龍王。龍王得已，甚用歡慶，齎持珍寶，贈遺與王。各還所止，共五百龍子，勤加奉修八關齋法。其後命終，生忉利天。來供養我，是彼光耳。佛告阿難：欲知彼時五百龍子奉修齋法者，今五百天子是。佛說是緣時，有得四沙門果者，有發無上菩提心者。聞佛所說，歡喜奉行。
又遺教法律云：若出家人乘車馬，一日除五百日齋，一歲三百六十日乘，計除却十八萬日齋。舍利弗問佛：何故比丘乘騎，除五百日齋者？佛言：比丘是知禁律人，他見生謗，令他得罪。除老病暫乘不犯。問曰：何故不論俗人？答曰：出家清虛，恕愍眾生，故他人怪。白衣穢濁，常造罪人，殺戮尋常，何論輕罪。故人見不怪也。
頌曰：
貪心未甞滿，福善未曾憂。
專求美飲食，飽無恥羞。
昏塵全未拭，心垢豈能除。
破齋常夜食，辜負施難詶。
天長命自短，業催闇中游。
漂浪四暴海，難逢六度舟。
小惡猶不改，大善何能修。
類同園池龍，焉得齊高流。
晉孫稚，字法暉，齊國般陽縣人也。父祚，晉太中大夫。稚幼而奉法。年十八，以咸康元年八月病亡。祚後移居武昌。至三年四月八日，沙門于法階行尊像經家門。夫妻大小出觀，見稚亦在人眾之中，隨侍像行。見父母，拜跪問訊，隨共還家。祚先病。稚云：無他禍崇，不自將護所致耳，五月當差。言畢辭去。其年七月十五日復歸，跪拜問訊，悉如生時，說其外祖父為太山府君。見稚，說稚母字曰：汝是某甲兒耶？未應便來，那得至此。稚答：伯父將來，欲以代謫。有教推問，欲鞭罰之，稚救解得原。稚兄容，字思淵，時在其側。稚謂曰：雖離故形，在優樂處，但讀書無他作。願兄勿復憂也，但勤精進，繫念修善，福自隨人矣。我二年學成，當生國王家。同輩有五百人，今在福堂。學成皆當上生第六天上。我本亦應上生，但以解救先人因緣纏縛，故獨生王家耳。到五年七月七日，復歸，說：邾城當有寇難。事例甚多，悉皆如言。家人祕之，故無傳者。又云：先人多有罪謫，宜為作福。我今受身人中，不須復營，但救先人也。願父兄勤為功德。作福食時，務使鮮潔。一一如法者，受上福。次者，次福。若不能然，徒費設耳。當使平等，心無彼我，其福乃多。祚時有婢，稚未還時，忽病殆死，通身皆痛。稚云：此婢欲叛，我前與鞭，不復得去耳。稚問，婢云：前實欲叛，與人為期，日垂至而便住云云。
齊王氏名四娘，永明三年病死。下屍在地，為莊飾者覺其心煖，故未殯殮。經二宿，肌體稍溫，氣息漸還。俄而能言。自說：有二人錄其將去，至一大門。有一沙門踞胡床坐，見之甚驚，問：何故來？乃罵此二人云：汝誤錄人來，各鞭四十。語此四娘：女郎可去。答曰：向來怳怳，不知道路，請人示津。沙門即命一人送之。行少地，見其先死奴子倚高樓上。驚問：四娘那忽至此，欲見新婦不？答：不知處。喚奴自送，奴云：不得奉送。四娘但去前路，應相值也。投一馬鞭與之曰：謹執此鞭，自知路，可行數里，便見新婦。即四娘之嫂也。正被苦謫，四體磣縛，如裝鵝鴨法，懸于路側，相見悲號。新婦自說生時作罪，今胎此楚毒。欲屈手搏頰，求乞哀助，而手被攣格，不得至頰。又聞左右受苦之聲而不覩形。四娘問：此為何聲？答曰：此是無行眾僧，破齋犯戒，獲此苦報，呼噭聲也。於是沿路而歸，須臾至家。見其屍骸，意甚憎惡，不復願還，不覺有人排其踣著，乃得就身而稍蘇活。其人今休然尚存。右二驗出冥祥記。
唐隴西李思一，今居相州之滏陽縣。貞觀二十年正月已死，經日而蘇。語在冥報記。至永徽三年五月又死，經一宿而蘇。說云：以年命未盡，蒙王放歸。於王前見相州滏陽縣法觀寺僧辯珪，又見會福寺僧弘亮及慧寶。三人並在王前辯答。見冥官云：慧寶死時未至，宜修功德。辯珪、弘亮今歲必死。辯珪等是年果相繼卒。後寺僧令一巫者，就弘亮等舊房召二僧問之。辯珪曰：我為破齋，今受大苦。兼語諸弟子等曰：為我作齋，救拔苦難。弟子輩即為營齋。巫者又云：辯珪已得免罪。弘亮云：我為破齋，兼妄持人長短，今被拔舌，痛苦不能多言。相州智力寺僧慧永等說之。右一驗出冥報拾遺。
夫好生惡死，含識之所同欣；喜利怒害，仁智之所不免。是以居終蹈義，或愜於情；枉性傷和，每切餘恨。史遷曰：死有輕於鴻毛。莊周曰：生則重於天下。故生死違性，則怨酷冥道；賞罰乖序，則哀聲氣結。影響於耳目，寤寐於精爽。無往不復，吁可畏哀。庶權豪之地，覽明鏡而絀威；利欲之情，啟元龜而克念。無辜者獲腰領之全，履福者同劫石之壽也。
如百喻經云：昔有二人共種甘蔗而作誓言：種好者賞，其不好者當重罰之。時二人中一者念言：甘蔗極甜，若壓取汁，還灌甘蔗樹，必得勝。既取汁溉，冀望滋味，反敗種子。所有甘蔗，一切都失。世人亦爾，欲求善福，恃己豪貴，倚形挾勢，迫脅下民，𣣋奪財物，用作福善。不知將來，反獲其殃。如壓甘蔗，彼此都失。
阿育王經云：昔阿育王婦蓮華夫人產一子，面貌端正，依付法藏，名曰法增。目似駒那羅眼，因字駒那羅。王甚愛敬。長為娶婦，字真金鬘。後共王至雞頭摩寺，上座所。上座夜奢知必失眼，常為說法眼無常相。王大夫人帝失羅叉見眼端正，染心逼之。子聞掩耳，不順其志。夫人瞋恚，常求其短，欲挑其眼。後時北方乾陀羅國，城名得叉尸羅，人民叛逆，王遣鎮之。後時王病，口中糞臭，身諸毛孔糞汁流出，無人能治。勅喚駒那，欲紹王位。帝失羅叉聞已念言：彼若為王，我無活理。即作方便而白王言：我能治王。即勅國內似王病者，皆勅將來，我為治之。時有一男有如此病，婦為問醫。語：將來為汝治之。既至醫所，即送與夫人。夫人殺之，破腹見蟲。上去糞隨，下行亦爾。與種種藥，不能令死。後乃與蒜，蟲便即死。以因緣，勸王食蒜。王食蟲死，逐糞道出，王病得差。語夫人言：欲得何願？答言：欲得七日作王。王即聽之。既得王已，詐作王書，語得叉人云：駒那羅有大罪過，急挑眼出。作書已竟，向王眠睡，偷王齒印。王夢驚覺，語夫人言：夢見二鷲，欲挑我子駒那羅眼。言已還眠，復夢覺。語夫人言：夢見駒那羅頭髮甚長，在地而坐。夫人安慰，王復還眠。眠已，夫人得印，印書遣使齎去。王復夢見牙齒墮落。曉召相師，占夢吉凶。師言：此夢必是王子失眼之相。王聞合掌，歸命四方護佛道神信法僧者，願護我子。書至彼國，駒那得書，即信其語。雇旃陀羅使挑其眼，無肯挑者。但緣業熟，自然有人面有八醜，來求挑眼。王語醜人：先挑一眼，著我手中。舉刀向眼，一切人民稱怨，大喚：怪哉，苦哉！啼哭懊惱，不能自勝。
又付法藏傳云：求一惡人令出右眼，置掌觀之。便念耶舍本所勸誡，而作是言：說眼無常，猶如幻化。昔時奇妙，今觀何愛。當捨危朽之法，專求最勝清淨慧眼。作是觀時，得須陀洹。更出一眼，重深思察，厭惡情至，得斯陀含。其妻金鬘聞夫挑眼，號泣雨淚，驚哭而來。見已悶絕，良久乃蘇。時駒那羅以偈曉之曰：
昔吾為惡業，今日自還受。
一切世間苦，恩愛會別離。
汝當諦思惟，何應大啼哭。
又阿育王經云：時駒那羅王答婦：我等自造，今日受之。恩愛會離，何用啼哭。為使人驅出。夫婦相將，彈琴歌乞，以自存活。展轉而行，歸還本國。欲入王宮，門人約之，即至門外象厩中宿。向曉彈琴，自宣苦事。王聞琴聲，情切憶子，即遣人喚。既至王所，王見眼盲，形容瘦惡，衣裳弊壞，都欲不識。見少形相，尋即問言：汝是我子駒那羅不？答言：我是。王聞其語，悶絕躄地，水灑乃蘇。抱著膝上，手摩抆眼，啼泣而言：汝眼本似駒那羅，故遂為字。今悉無有，以何為名。誰挑汝眼，使汝辛苦樵瘁乃爾。速疾語我。我今見汝形體樵瘁，譬如猛火燒我身心，都悉壞盡。子語王言：願莫憂惱。我自造業，不可怨他。得父王書，齒印勅挑。王立誓言：若我勅挑，當自截舌。若與齒印，當拔我齒。若我眼見，自挑其眼。王後推察，知是羅剎作書遣挑。王呼罵曰：不吉惡物,何地載汝。汝於今者不自陷沒。汝實我怨,詐懷親附。種種罵訖,積胡膠火而燒殺之。
又付法藏傳云：時駒那羅王子起大悲心，而白父言：今若加報於彼，必當累劫共為怨害。譬如因聲即有響應。亦如嬰兒未識義理，罵辱父母，無謙敬心。而此父母豈於其兒起瞋恨耶？一切眾生亦復如是。常為煩惱之所覆蔽，愚癡無智，猶如小兒。云何倣彼而生瞋恚？王心毒盛，不受其語，大積薪油而焚殺之。
又阿育王經云：爾時諸比丘見而問尊者優波毱多：有何因緣？尊者答曰：駒那羅往昔波羅柰國作一獵師，於山窟中得五百鹿，若都殺者，肉則臭爛。挑其眼出，日食一鹿。從是已來，五百身中，常被挑眼。又於過去拘樓孫佛入涅槃後，時有國王名曰端嚴，為起石塔，七寶莊嚴。王死之後，有一惡王名曰不信，壞塔取寶，唯留土木。駒那爾時為長者子，還以七寶修治此塔，復造大像，共佛齊等。發誓願言：使我來世如似此佛，得勝解脫。緣本造塔，生尊貴家。由昔作像，常得端正。以發願故，今獲道迹。
又依王玄策西國行記云：其王心知繼室姦宄，飲氣而怒，捶加刑繼室所。是時輔佐並流配雪山東北磧鹵不毛之地。摩訶菩提寺聖僧名宴沙大阿羅漢。王聞高德，携盲子具白前事，垂哀眼明。僧受王請，普告國眾：吾明辰說深法，人持器來，以盛洟淚。是日道俗競馳遠赴，聞說十二因緣。時眾悲傷，泣血而已。收淚總置金槃。師立誓曰：向所說法，其理若當，願以眾淚洗王子目，令得復明。理若不當，盲目如故。於是將淚洗眼，遂平復。時王及子不勝喜慶。時眾咸悅，皆稱：善哉！聖力乃爾。王子即是拘那羅王，於今塔猶存焉。
又佛本行經云：爾時世尊乞食時至，著衣持鉢，獨自而行，欲乞於食。漸漸到彼大兵將村。入彼邑已，即詣兵將婆羅門家。到其家已，即便進入，於其門內鋪座而坐。爾時兵將大婆羅門有於二女：一名難陀，二名波羅。時彼二女出向佛邊，到佛所已，頂禮佛足，却住一面。佛為說法，得須陀洹果。乞受三歸五戒已，即取佛鉢，將好香美飲食滿盛鉢中，以用奉佛。爾時世尊受彼食已，從村而出。爾時提婆大婆羅門從他轉聞，彼大沙門來至於此。聞已即作思念：我昔曾請彼大沙門，許施飲食。我今貧煎，當作何計？妻報夫提婆言：乞聽可說，未審爾不？我憶往昔年少之時，兵將大婆羅門曾弄於我，欲求世事。我時不聽，彼暫指觸。而今聖夫將我與彼行於世事，從其隨索多少錢物。得以而為彼大沙門作食布施。爾時提婆報其妻言：此事不然。我婆羅門理不合作如是之事。其提婆即詣兵將所，白言：善哉，善哉！唯願借貸我五百錢。若我能償，此事善哉。脫不能償，我之夫婦二人詳共入汝家，語汝作力。爾時兵將即與提婆錢足五百，而語之言：汝今將去，隨意所用。其事若訖，更不得轉從他借貸，持以償我。如汝所要，身自出力覓錢與我。爾時提婆從兵將邊，依法受取五百錢已，至自己家，付與其妻備辦飲食。即詣林中而往佛邊，欲請如來。善哉，大德沙門瞿曇，唯願受我明日飯食。是時世尊默然受請。辭佛而去，至自己家。城內一切衖陌皆賣熟食。爾時提婆即於彼夜嚴備多種甘美飲食，其夜悉辦如是諸味。過夜天明，家內灑掃鋪床座訖，即至佛邊。長跪諮白：飲食已辦，願赴我家。爾時世尊既至食時，著衣持鉢，漸漸而行。至提婆家，隨鋪而坐。夫婦自手擎持多種微妙清淨眾味飲食，立於佛前，以奉世尊。唯願如來自恣而食。是時提婆奉佛食訖，別於佛邊鋪座而坐。坐已，世尊即為提婆如應說法，令歡喜已，從座而起，隨意而去。爾時提婆送佛而出，其提婆妻從他借衣著。見佛出還，即便解衣置於一處，而掃除地。時有一賊，忽爾來偷其衣將去。時妻為失衣故，心大愁惱。提婆送佛還家，見婦迷亂。即便問言：何故如是煩惱？妻報夫言：當知所借衣，不知誰偷，忽然失去。是時提婆聞此語已，心地迷悶，不知所為。作如是言：我以從他貸五百錢用為供具，汝今從他借衣而著，忽復失去。我家貧短，以何備償？當作何計？爾時提婆求欲自死，即便往至屍陀林中，上大樹上，欲自撲地，而不能墮。即復大愁。然彼賊人執其衣裳，至屍陀林，忽爾還來，在於提婆所上樹下，掘地埋之。以土覆上，於上大便，放訖而去。時彼提婆在於樹上，遙見此事。賊去以後，從樹而下，掘取其衣，還將向舍。時提婆妻掃除舍內，處處分除。其屋角，忽然自陷，低頭觀覩，地下見有一赤銅瓶，其中有金。乃至略說，見第二瓶，第三第四，悉皆是瓶。更復觀看其下，更見一赤銅甕，亦滿中金。彼見金已，即大驚噭，指示夫言：聖夫聖夫，速來速來，我已得之。爾時提婆聞婦聲已，作是思惟：此婦可憐，何故失心，如是誑語，云我已得於物？其前他處借衣失去，我已得衣，衣現在此。何故唱言我已得之？是時提婆將衣入家，問其妻言：居家著者，汝何所得？彼婦即便指示其金，語言：聖夫，我得於此也。是時提婆復語妻言：汝所失衣，我亦得也。而彼婦取衣，向所借處還歸其主。爾時提婆作是思惟：我今獨自不能淹消爾多許金。即便携將五百錢，直還向兵將邊而償其債。到已語彼大兵將言：我從仁者貸五百錢，金以還汝。是時兵將語提婆言：我前語汝，不得從他舉錢償我，唯出自家身力償我。提婆復言：我不從他貸取此物。兵將復問：汝從何得？提婆報言：我從地得此之金藏。彼不承信。爾時提婆即將兵將到自己家，示其金藏。爾時兵將見一聚炭，語提婆言：汝何誑也！語我是炭，用作金相。是時提婆復更重語彼兵將言：此實真金，非是火炭。如是再三過三已，以手觸彼金藏，唱示言：此是金非炭。復作誓願：如我善業因緣力故，得此金者，乞示兵將見。如此語已，炭即為金。兵將見此地藏金已，復問：汝今供養阿誰？為天為仙，并及善人，而彼與汝如是願報。提婆報言：我於今日家唯供養是大沙門，奉施飯食，感應藉彼功德，果報當成。兵將報言：此之金藏，悉皆是彼善業因緣，故生此報。無人能奪，無人所斷，汝莫作疑，安隱而食。爾時提婆作如是念：以施大沙門食，生大功德，心生歡喜，踊躍無量，遍滿其體。復詣佛邊重請佛至家飯佛。以後夫妻二人鋪座聽法。佛知彼等心行體性，諸使薄少。為說四諦，得須陀洹果。時諸比丘即諮問言：彼之提婆及妻等昔作何業，得此果報？復至佛邊，得諸聖法？更造何業，先貧後富，一旦如是？佛告比丘：昔迦葉佛所受三歸五戒而不行布施者，今提婆是。然命終乞願，願值於我。以是因緣，今得值我。以不行布施，今得貧報。隨將食布施於我，得現世報。以是因緣，汝諸比丘輩等應常須向佛法僧邊，生於恭敬希有之心。猶如提婆身現受福。以慳貪不肯布施，今受貧賤困苦之患。
頌曰。
有義便合，無義便離。離卦非吉，
合象成規。有功可賞，無功可治。
勿得枉濫，反報無疑。
周杜國之伯名曰常，為周大夫。宣王之妾曰女鳩，欲通之，杜伯不可。女鳩訴之宣王曰：常竊與妾交。宣王信之，囚杜伯于焦。使薜甫與司工錡殺杜伯。其友左儒九諫而王不聽，左儒死之。杜伯既死，即為人見王曰：常之罪何哉？王召祝而以杜伯語告之。祝曰：始殺杜伯，誰與王謀之？王曰：司工錡也。祝曰：何不殺錡以謝之？宣王乃殺錡，使祝以謝之杜伯。杜伯猶為人而至，言其無罪。司工錡又為人而至，曰：臣何罪之有？宣王告皇甫曰：祝也與我謀而殺人。吾所殺者又皆為人而見，當奈何乎？皇甫曰：殺祝以謝之。宣王乃殺祝以兼謝焉。又無益也，皆為人而至。祝亦曰：我焉知之，奈何以此為罪而殺臣也？後三年，游於圃田，從人滿野。日中，杜伯乘白馬素衣，司工錡為左，祝為右，朱衣朱冠，起於道左，執朱弓朱矢射宣王，中心折脊，伏于弓衣而死。
漢時王濟左右，常於闇中就婢取濟衣物,婢欲姦之。其人云不敢。婢言：若不從我，我當大噭。此人卒不肯。婢遂呼云：某甲欲姦我，濟即令人殺之。此人具自陳訴，濟猶不信，故牽將去。顧謂濟曰：枉不可受，要當訟府君於天。後濟乃病，忽見此人語之曰：前具告實，既不見理，今便應去。濟數日卒。
漢時游殷。字幼齊，漢世為羽林中郎將。先與司隸校尉胡軫有隙，軫遂誣搆殺之。殷死月餘，軫得病，目睛脫，但言：伏罪，伏罪。游幼齊將鬼來。於是遂死。
晉富陽縣令王範有妾桃英，殊有姿色，遂與閣下丁豐、史華期二人姦通。範甞出行不還，帳內都督孫元弼聞丁豐戶中有環珮聲，覘視，見桃英與同被而臥。元弼叩戶扇叱之，桃英即起，攬裙理鬢，躡履還內。元弼又見華期帶珮桃英麝香。二人懼元弼告之，乃共謗元弼與桃英有私。範不辯察，遂殺元弼。有陳超者當時在座，勸成元弼罪。後範代還，超亦出都看範。行至赤亭山下，值雷雨。日暮，忽然有人扶超腋，徑曳將去，入荒澤中。電光照見一鬼，面甚青黑，眼無瞳子。曰：吾孫元弼也。訴怨皇天，早見申理，連時候汝，乃今相遇。超叩頭流血。鬼曰：王範既為事主，當先殺之。賈景伯、孫文度在太山玄堂下共定死生名錄。桃英魂魄亦收在女青亭者，是第三地獄名，在黃泉下，專治女鬼。投至天明，失鬼所在。超至楊都詣範，未敢說之。便見鬼從外來，徑入範帳。至夜，範始眠，忽然大魘，連呼不醒。家人牽青牛臨範上，并加桃人左索，向明小蘇。十許日而死，妾亦暴亡。超亦逃走長干寺，易姓名為何規。後五年三月三日，臨水酒酣。超云：今當不復畏此鬼也。低頭，便見鬼影已在水中。以手搏超，鼻血大出，可一升許。數日而殂。
晉時張駿據有涼州，忌害鎮軍將軍武威陰鑒，以其宗族強大而多功也。遂諷其主簿魏纂，使誣鑒謀反。駿逼鑒自殺。後三年纂病，見鑒在側，遂死。
晉時羊珊，字懿彭祖，晉世廬陵太守。為人剛克麁暴，恃國姻親，縱恣尤甚。睚𥈐之嫌，輒加刑殺。征西大將軍庾亮檻送，具以狀聞。右司奏珊殺郡將吏及民簡良等二百九十人，徒謫一百餘人，應棄市。依八議請宥。顯宗詔曰：此事古今所未有。此而可忍，孰不可忍！何八議之有！可獄所賜命。珊兄子賁先尚南郡公主，自表解婚，詔不許。琅邪孝王妃山氏，珊之甥也，苦以為請。於是司徒王遵啟：珊罪不可容恕，宜極重法。山太妃憂感動疾，陛下罔極之恩，宜蒙生全之宥。於是下詔曰：山太妃唯此一甥，發言摧鯁，乃至吐血，情慮深重。朕丁荼毒，受太妃撫育之恩，同於慈親。若不堪難忍之病，以致頓弊，朕亦何顏以寄。今便原珊生命，以慰太妃渭陽之恩。於是除名為民。少時疾病，常見簡良等曰：枉豈可受，今來相取，自申黃泉。經宿而死。
晉時會稽孔基，勤學有志操，憑結族人孔敝。敝使其二子以基為師，而敝子並凶猥，趣尚不同。基屢言之於敝，此兒常有忿恚。敝尋喪亡，服制既除，基以宿舊，乃齎羊酒往看言子。子猶懷宿怨，潛遣奴於路側殺基。奴還未至，仍見基來，張目攘袂，厲聲言曰：姦醜小竪，人面獸心。吾蒙顧在昔，敦戢平生，有何怨惡，候道見害。慢天忘父，人神不容，要當斷汝家種。從此之後，數數見形孔氏。無幾，大兒向廁，忽便絕倒。駱驛往看，已斃於地。次者尋復病殂。兄弟無後。
晉時庾亮誅陶後稱，咸康五年冬節，會文武數十人，忽然悉起，向階拜揖。庾驚問故，並云：陶公來。陶公是稱父偘也。庾亦起迎。陶公扶兩人，悉是舊怨傳詔。左右數十人皆操伏戈。陶公謂庾曰：老僕舉君自代，不圖此恩，反戮其孤，故來相問。陶稱何罪，身已得訟於帝矣。庾不得一言，遂寢疾。入年一日死。右此八驗出怨魂志。
齊真子融，齊世甞為井陘開嶮阻使。賂貨甚多，為人所糺。齊主欲以行法，意在窮治，乃付并州城局參軍事崔瑗與中書舍人蔡暉共考其獄。然子融之事，皆在赦前。瑗等觀望上意，抑為赦後。子融臨刑之際，怨訴百端。既不見理，乃誓曰：若此等平吉，是無天道。後十五日，法瑗無病暴死。經一年許，蔡暉臥疾，膚肉爛墮都盡，苦楚百許日，殂。
齊文宣帝高洋既死，太子殷嗣位，年號乾明。文宣同母弟常山王演本在并州，權勢甚重。因文宣山事，隨梓宮出鄴，以地望見疑，仍留為錄尚書事。王遂忿怒，潛生異計，上省之曰，內外百僚皆來集會，即收縛乾明腹心尚書令楊遵產等五人，皆為事，奏斬之。尋亦廢乾明而自立，是為孝照帝。後在并州，望氣者奏：鄴中有天子氣。平秦王高歸彥勸殺乾明，遂鎖向并州盡之。其年孝照數見文宣作諸妖怪，就其索兒。備為𥜒禳，終不能遣而死。
梁江陵陷時，有關內人梁元暉俘獲一士大夫，姓劉，位日新城，失其名字。先此人先遭侯景亂，喪失家口，唯餘小男，年始數歲，躬自檐抱，又著連枷，值雪塗不能前進。元暉逼令棄去，劉君愛惜，以死為請。遂強奪取，擲之雪中，杖伯交下，驅蹙使去。劉乃步步迴首，號噭斷絕。辛苦頓弊，加以悲傷，數日而死。死後元暉日日見劉曳手索兒。因此得病。雖復對之悔謝，來殊不已。元暉載病到家而終。
陳武帝陳霸先既害梁大司馬王僧辯，次討諸將。義興太守韋載，黃門郎放第四子也，為王公固守。陳主頻遣攻圍，不克。後重征之，誘說載白：王公親黨皆已殄滅。此一孤城，何所希冀，過爾相抵耶？若能見降，不失富貴。載答曰：士感知已，本為王公，所以抗禦大軍，致成讎敵。今亦承明公盡定江左，窮城自守，必無生路。但鋒刃屢交，殺傷過甚。軍人忿怒，恐不見全。老母在堂，彌懼禍及。所以苟延日月，未能束手耳。必有誓約，不敢久勞神武。陳主乃遣刑白馬為誓。載遂開門，陳主亦示寬信，還楊都。後陳主即位，遣載從征，以小遲晚，因宿憾斬之。尋於大殿看事，便見載來，驚起入內，移坐光嚴殿，載又逐入。顧訪左右，皆無所見。因此得病死。右四驗出冥祥記。
唐王玄策行傳云：摩伽陀國法，若犯罪者，不加拷掠，唯以神稱之。稱人之法，以物與人，輕重相似者，置稱一頭，人處一頭。兩頭衡平者，又作一符，亦以別物等其輕重。即以符繫人項上，以所稱別物添前物，若人無罪，即稱物頭重。若人有罪，則物頭輕。據此輕重，以善惡科罪，剜眼、截腕、斬指、刖足，視犯輕重以行其刑。若小罪負債之流等，並鎖其兩脚，用為罰罪。
夫三界含識，四生稟命，六情攀緣，七識結業。欲火所燒，貪心難滿。事等駛河，作同沃焦。故以尺波寸影，大力所不能駐；月御日車，雄才莫之能遏。其間飲苦餐毒，抱痛銜悲。身口為十使所由，意思乃為八疵之主。皆為愛著妻子，財色鈎靽。致使無始至今，常受八苦。自作教他，相續不絕。見善不讚，聞惡隨喜。焚林涸澤，走犬揚鷹。窮鄭衛之響，極甘旨之味。戲笑為惡，儵忽成非。侮慢形像，凌踐塔寺，不敬方等，毀離和合。自定權衡，棄他斗斛。愧心負理，慚謝欺親。雖七尺非他，方寸在我，而能惺其情性，在人未易。恣此心口，眾罪所集。並願道俗，各運丹誠。洗蕩邪貪，永離慾火，身口清淨，行願具足。消三障業，朗三達智。五眼六通，得意自在；五蓋六塵，於茲永絕也。
如大莊嚴論云：佛言：我昔曾聞，有一比丘，在一國中，城邑聚落，競共供養。同出家者，憎嫉誹謗。比丘弟子。聞是誹謗，白其師言：某甲比丘誹謗和尚。時彼和尚聞是語已，即喚謗者，善言慰喻，以衣與之。諸弟子等白其師言：彼誹謗人，是我之怨，云何和尚慰喻與衣？師答之言：彼誹謗者於我有恩，應當供養。即說偈言：
如雹害禾穀，有人能遮斷；
田主甚歡喜，報之以財帛。
彼謗是親厚，不名為怨家；
遮我利養雹，我應報其恩。
如彼提婆達，利養雹所害；
由其貪著故，善法無毫釐。
如以毛繩戮，皮斷肉骨壞。
髓斷及爾心，利養過毛繩。
絕於持戒皮，能破禪定肉。
析於智慧骨，滅妙善心髓。
由貪利養故，不樂閑靜處，
心常緣利養，晝夜不休息。
又雜寶藏經云：爾時阿闍世王為提婆達多日送五百釜飯，多得利養。諸比丘皆白世尊知。佛言：比丘莫羨提婆得利養事。即說偈言：
芭蕉生實苦，蘆竹葦亦然。
駏驉懷妊死，騾驢亦復然。
愚貪利養苦，智者所嗤笑。
是故佛語比丘：利養者，是大災害。能作障難，乃至羅漢亦為利養之所障難。比丘問言：此能作何障？佛言：利養之害，能破皮、破肉、破骨、破髓。為破淨戒之皮，禪定之肉，智慧之骨，微妙善心之髓。
又百喻經云：昔有婆羅門，自謂多知，無不明達。欲顯其德，遂至他國，抱兒而哭。有人問言：汝何故哭？婆羅門言：今此小兒七日當死，愍其夭傷，以是哭耳。時人語言：人命難知，計算喜錯，或能不死，何為見哭？婆羅門言：日月可暗，星宿可落，我之所記，終無違失。為名利故，至七日頭，自殺其子，以證己說。時諸世人却後七日，聞其兒死，咸皆歎言：真是智者，所言不錯。心生信服，悉來致敬，猶如佛之四輩弟子。為利養故，自稱得道。有愚人法，殺善法子，詐現慈德，故使將來受苦無窮。如婆羅門為驗己言，殺子惑世。
又百喻經云：昔有一人，其婦端正，唯有鼻醜。其夫出外，見他婦女面貌端正，其鼻甚好，便截他鼻，持來歸家。急喚其婦：汝速出來，與汝好鼻。即割其鼻，以他鼻著。既不相著，復失其鼻，唐使其婦受大苦痛。世間愚人亦復如是。聞他宿舊沙門有大名德，為人恭敬，得大利養。便自假稱，妄言有德。既失其利，復傷其行。如截他鼻，徒自傷損。世間愚人亦復如是。
又百喻經云：往有商人貸他半錢，久不得償，即便往債。前有大河，雇他兩錢，然後得度。到彼往債，竟不見得。來還度河，復雇兩錢。為半錢債，而失四錢，兼有道路疲勞之困。所債甚少，所失極多，果被眾人之所怪笑。世人亦爾，求少名利，致毀大行。苟容己身，不顧禮義；現受惡名，後得苦報。
又增一阿含經云：世尊告諸比丘：有人似師子者，有似羊者。云何似師子者？或有人得供養衣食等，便自食噉，不起染著之心。設不得利養，不起亂念，無增減心。猶如師子王食噉小畜，不生好惡染著之心。云何似羊？猶如有人受人供養，便自食噉，起染著心。不知惡道而自貢高。猶如群羊，有一羊出群已，詣大糞聚，飽食屎已，還至羊群而自貢高：我得好食，諸羊不得。是故比丘當學師子王，莫如食糞羊也。
又毘尼母經云：若有比丘於好於惡，心生平等。見他得利，如己所得，心生隨喜。如此比丘，堪為世人作師。迦葉，入聚落時，不礙、不縛、不取。欲得利者求利，欲得福者求福，如自己得利，歡喜亦復同之。
如毛空中轉，無礙無繫縛。
若善入聚落，衰利心平等。
同梵共入眾，不生嫉妬心。
汝所親識舍，無別新舊處，
是名師行法。
又佛藏經云：舍利弗，汝今一心善聽，我當語汝。若有一心行道比丘，千億天神皆共同心，以諸樂具欲共供養。舍利弗，諸人供養坐禪比丘，不及天神。是故舍利弗，汝勿憂念不得自供養又云：或有比丘因以我法出家受戒，於此法中勤行精進，雖天神諸人不念，但能一心精進行道者，終亦不念衣食所須。所以者何？如來福藏無量難盡。舍利弗，設使一切世間人皆共出家，隨順法行，於白毫相百千億分不盡其一。舍利弗，如來如是無量福德。若諸比丘所得飲食及所須物，趣得皆足。舍利弗，是故比丘應如是念，不應於所須物行諸邪命惡法。
又迦葉經云：時五百比丘云：我等不能精進。恐不能消信施供養，請乞歸俗。文殊師利菩薩讚言：若不能消信施之食，寧可一日數百歸俗，不應一日破戒，受人信施。爾時世尊告文殊師利菩薩言：善男子，若有修禪解脫者，我聽彼人受信施食。
又僧護經云：爾時舍衛國中有五百商人，共立誓言，欲入大海。商人共議，求覓法師，將入大海。時问法利可得往還。眾中有一長者告諸商人：我有門師，名曰僧護，可請為師。辯才多智，甚能說法。時諸商人往到僧護所，頭面作禮，白言：我等欲入大海，今請大德作說法師。我等聞法，可得往還。僧護答曰：可白和尚舍利弗。商人受教，往白舍利弗。言：可共問佛。時舍利弗及僧護將諸商人，詣佛禮已，具白所由。爾時世尊知僧護比丘廣度眾生，即便聽許。時諸商人踊躍歡喜，即與僧護法師俱入大海。未至寶所，龍王捉住。時諸商人甚大驚悑，胡跪合掌,而仰問言：是何神祇，而捉船住。若欲所須，應現身形。爾時龍王忽然現身。時諸商人即便問曰：欲何所索？龍王答曰：以此僧護比丘與我。商人答曰：從佛世尊及舍利弗所而請將來，云何得與？龍王答曰：若不與我，盡沒殺汝。時諸商人即大驚悑。尋自思惟：曾於佛所聞如是偈言：
為護一家，寧捨一人；為護一村，
寧捨一家，為護一國，寧捨一村；
為護身命，寧捨國財。
時諸商人俛仰不已，將僧護比丘捨與龍王。龍王歡喜，將詣宮中。爾時龍王即以四龍聰明智慧者作僧護弟子。龍王白言：尊者為我教此四龍各一阿含。第一龍者教增一阿含，第二龍者教中阿含，第三龍者教雜阿含，第四龍者教長阿含。僧護答曰：可爾。僧護即教第一龍者，默然聽受。第二龍者，眠目口誦。第三龍者，迴顧聽受。第四龍者，遠住聽受。此四龍子聰明智慧，於六月中誦四阿含，領在心懷，盡無遺餘。時大龍王詣僧護所，拜跪問訊：不愁悶耶？僧護答曰：甚大愁悶。龍王問曰：何故愁悶？僧護答曰：受持法者，要須軌則。此諸龍等在畜生道，無軌則心，不如佛法受持誦習。龍王白言：大德不言呵諸龍等。所以者何？以護師命，故作此聽。龍有四毒，不得如法受持讀誦。何以故？初默受者，以聲毒故，不得如法。若出聲者，必害師命。是故默然而受。第二閉目受者，以見毒故，不得如法。若見師者，必害師命。是故閉目而受。第三迴顧受者，以氣毒故，不得如法。若氣噓師，必害師命。是以迴顧而受。第四遠住受者，以觸毒故，不得如法。若身觸師，必害師命。是以遠住而受。時諸商人採寶迴還，至失師處，共相謂言：我等本時於此失師，今若還到佛所，舍利弗、目連諸尊者等若問於我：僧護法師何在？當以何答？爾時龍王知商人還，即持僧護來付商人。告商人曰：此是汝師僧護比丘。時諸商人踊躍歡喜，平安得出。
爾時僧護問諸商人曰：水陸二道，從何道去？商人白言：水道甚遠，徑過六月，糧食將盡，不可得達。即共詳議，從陸道去，於中路宿。僧護告商人曰：要離眾宿。汝等夜發，高聲喚我。商人敬諾。僧護出眾，夜宿坐禪，中夜眠息。商人夜發，迭互相喚。僧護不覺，即便捨去。夜勢將盡，大風雨起，僧護始寤，揚聲大喚，竟無應者。心口念言：此便大罪，伴棄我去。爾時僧護失伴獨去，涉路未遠，聞揵稚聲，尋聲向寺，路值一人。即便問曰：何因緣故，打揵稚聲？其人答曰：入溫室浴。僧護念言：我從遠來，可就僧浴。即入僧房，見諸人等。狀似眾僧，共入溫室。見諸浴具、衣瓶、瓨器、浴室，盡皆火然。爾時僧眾共入溫室。入已火然，筋肉消盡，骨如焦炷。僧護驚悑，問諸比丘：汝是何人？比丘答曰：閻浮提人。為性難信，汝到佛所，便可問佛。即便驚悑，捨寺逃走。進路未遠，復值一寺。其寺嚴博，殊麗精好。亦聞稚聲。復見比丘，即便問言：何因打稚聲？比丘答言：眾僧食飯。尋自思惟：我今遠來，甚成飢乏，亦須飯食。入僧坊已，見僧和集。食器、敷具，悉皆火然。人及房舍盡皆火然。如前不異。僧護問言：汝是何人？其人答言更不異前。僧護驚悑，更疾捨去。進路未遠，復值一寺。其寺嚴麗，更不異前。入僧房已，復見諸比丘坐於火床，互相扴捶，肉盡筋出，五藏骨髓，亦如焦炷。僧護問曰：汝是何人？比丘答言：閻浮提人。為性難信。汝到佛所，便可問佛。僧護驚悑，復疾捨去。進路未遠，復值一寺。如是入寺，見諸眾僧共坐而食。諸比丘言：汝今出去。僧護躇蹰，未及出去。見諸比丘鉢中唯是人糞，熱沸涌出。時諸比丘皆悉食噉。食已火然，咽喉五藏皆成煙焰，流下直過。見已驚悑，復疾而去。其去未遠，復見一寺。其寺嚴麗，如前不異。即入僧房見諸比丘手把鐵椎，互相棒打，摧碎如塵。見已驚悑，復更進路。其去未遠，復見一寺。其寺嚴好，亦不異前。於前即入僧房，聞打椎聲。僧護問曰：何故打椎？諸比丘答言：欲飲甜漿。僧護即自念言：我今渴乏，須飲甜漿。即入眾中，見諸食器、床臥、敷具。諸比丘等互相罵辱，諸食器中盛滿融銅。諸比丘等皆共飲噉。食已火然，咽喉五藏，皆成炭火，流下直過。見已驚悑，進路而去。其去不遠，見大肉地，其火焰熾，噭聲號疼。苦楚難忍。見已驚悑，進路而去。其去未遠，復見大地，如前無異。復更前進，見大肉甕，盡皆火然，熬疼難忍，如前無異。復更前進，亦見肉甕。盡皆火然，如前無異。復更前進，見一肉瓶，其火焰熾，噭聲號苦，毒痛難忍。復更前進，見一肉瓶，其火焰熾，如前不異。復更前進，見大肉泉，其火焰熾，爛皮浩沸。苦聲楚毒，亦不異前。見已驚悑，復更前進。進路未遠，見一大肉甕，其火焰熾，苦事如前。復更前進，見一比丘手捉利刀而自劓鼻。劓已復生，生已復劓，終而復始，無有休息。復更前進，見一比丘，手捉斲斤自斫，斫已復生，如前不異。復更前進，見一比丘。水中獨立，口自唱言：水水不息。而受苦毒。復更前進，見一比丘，在鐵刺園，中立鐵刺上，苦聲號噭，亦不異前。復更前進，見一肉廳，其火焰熾，苦聲號噭，與前無異。復更前進，見一肉橛，形如象牙，其火焰熾，受苦如前。復更前進，見一骆駝，火燒身體，苦聲號噭，亦不異前。復更前進，見馬一匹，火燒身體，苦聲號噭，亦不異前。復更前進，見一白象，熾火燒身，苦不異前。復更前進，見一驢身，猛火燒身，苦不異前。復更前進，見一羝羊，猛火燒身，苦不異前。復更前進，見一肉臺，大火焰熾，苦不異前。復更前進，見一肉臺，如前不異。復更前，進見一肉房，猛火燒身，苦聲號噭，亦不異前。復更前進，見一肉床，苦火燒身，亦不異前。復更前進，見一肉稱，火燒申縮，苦不異前。復更前進，見一肉拘執，火燒申縮，苦不異前。復更前進，見一肉繩床，火燒受苦，亦不異前。復更前進，見一肉壁，火燒搖動，苦不異前。復更前進，見一肉索，火燒受苦，復不異前。復更前進，見一廁井，屎尿涌沸，苦不異前。復更前進，見一高座，上有比丘，攝心端坐，猛火焚燒，苦聲如前。復更前進，更見一高座，受苦皆上，亦不異前。復更前進，見肉揵椎，火燒苦聲，亦不異前。復更前進，見肉胡岐支，胡名拘修羅，猛火燒身，受苦如前。復更前進，見一肉山，火燒爛臭，振動號吼，苦不異前。復更前進，見須曼那華樹，火燒受苦，亦不異前。復更前進，見一肉華樹，火燒出聲，苦亦不異前。復更前進，見肉果樹，火燒苦聲，亦不異前。復更前進，見一肉樹，火燒受苦，亦不異前。復更前進，見一肉柱，火燒受苦，亦不異前。復更前進，見一肉柱，獄卒斧斫，受苦如前。復更前進，見十四肉樹，火燒受苦，亦不異前。復更前進，見二比丘，以棒相打，頭腦破裂，膿血流出，消已還生，終而復始，苦不休息。僧護比丘出更前進，見二沙彌，眠臥相抱，猛火燒身，苦不休息。僧護比丘見已驚悑，問沙彌言：汝是何人？受如是苦。沙彌答言：閻浮提人。受性難信，汝到世尊所，便可問佛。見已驚悑，復更前進，在路遙見林樹榮茂，可樂往趣。入林見五百仙人游止林間。仙人見僧護比丘，馳散避去。共相謂言：釋迦弟子污我等園。僧護比丘從仙人借樹，寄止一宿，明當早去。仙人眾中第一上座，大有慈悲，勅諸小仙借沙門樹。僧護即得一樹，於其樹下敷尼師檀，跏趺而坐。於初夜中，伏滅五蓋；中夜眠息；後夜端坐，高聲作唄。時諸仙人聞作唄聲，寤解性空，證不還果。見法歡喜，詣沙門所，頭面作禮，請祈沙門，受三歸依。於佛法中，求欲出家。爾時僧護即度仙人如法出家，教修禪法，不久得定，證羅漢果。如旃檀林，自相圍繞，得道比丘，賢聖為眾。爾時僧護比丘與諸弟子共詣祇桓精舍。到於佛所，頭面禮足，却住一面。爾時世尊慰勞諸比丘：汝等行路不疲苦耶？乞食易得不？爾時僧護白佛言：我等行路不大疲苦，乞食易得，不生勞苦，得見世尊。爾時世尊為大眾說法。僧護比丘在大眾中高聲唱說已先所見地獄因緣。佛告僧護：汝先所見比丘浴室，此非浴室，是地獄人。此諸罪人，迦葉佛時是出家比丘，不依戒律，順己愚情，以僧浴具及諸器物隨意而用。持律比丘常教軌則，不順其教。從迦葉佛涅槃已來，受地獄苦，至今不息。佛告僧護：汝初見寺者，非是僧寺，亦非比丘，是地獄人。迦葉佛時是出家人，五德不成，四方僧物不打揵椎，眾共默用。以是因緣，受火床苦，至今不息。
第二寺者，亦非寺僧，是地獄人。迦葉佛時是出家人，五德不具。有諸檀越，造作寺廟，四事豐足。檀越初心造寺之時，要打揵椎，作廣濟之意。是諸比丘不打揵稚，默然受用。有客比丘來，不得飲食。還空鉢出。以是因緣，受火床苦，遞相抓搔，筋肉消盡，骨如焦炷，至今不息。第三寺者，非是僧寺，是地獄人也。迦葉佛時是出家人，懈怠共住，共相謂言：我等今者可共請一持律比丘，共作法事，可得如法。即共推覓一淨行比丘，共住食宿。此淨行比丘復更推覓同行比丘。時淨行人轉轉增多，前怠比丘即便追逐，令出寺外。時破戒人於夜分中，以火燒寺。滅諸比丘。以是因緣，手執鐵椎，互相摧滅，受大苦惱，至今不息。第四寺者，非是僧寺，亦是地獄。迦葉佛時是出家人，常住寺中。有諸檀越，施僧雜食，應現前分。時有客僧來，舊住比丘以慳心故，待客出去，後方分物。未及將分，蟲出臭爛，捐棄於外。以是因緣，入地獄中，噉糞屎食，至今不息。第五寺者，非是僧寺，是地獄人。迦葉佛時是出家人，臨中食上，不如法食，惡口相罵。以是因緣，受鐵床苦，諸食器中沸火漫流，筋肉消盡，骨如焦炷，至今不息。第六寺者，非是僧寺，是地獄人。迦葉佛時是出家人，不打揵稚，默然共飲眾僧甜漿，恐外僧來。以慳因緣，故墮地獄，飲噉融銅，至今不息。爾時佛告僧護比丘：汝見第一地獄者，迦葉佛時是出家人。眾僧田中為己私種，不酬僧直。故受地獄，至今不息。第二地獄者，迦葉佛時是白衣人。在僧田中種，不酬僧直。故受地獄，作大肉地，受諸苦惱，至今不息。汝見第一肉瓨者，非是肉瓨，乃是罪人。迦葉佛時是眾僧上座。不能坐禪，不解戒律，飽食熟睡，但能論說無益之語，精膳供養，在先飲噉。以是因緣，入地獄中，作大肉瓨，火燒受苦，至今不息。第二瓨者，是出家人，為僧當厨。軟美供養，在先食噉；麁澁惡者，僧中而行。故作肉瓨，火燒受苦，至今不息。第三瓨者，是僧淨人，作飲食時，美妙好者，先自甞噉，或與婦兒。麁澁惡者，方僧中行。以是因緣，在地獄中，作大肉瓨，火燒受苦，至今不息。爾時世尊復告僧護比丘：汝見第一瓶者，非是瓶耶，是地獄人。迦葉佛時是出家人，為僧當厨。應朝食者留至後日，後日食者至第三日。以是因緣，入地獄中，作大肉瓶，火燒受苦，至今不息。第二瓶者，是出家人。有諸檀越，奉送酥瓶，供養現前眾僧，人人應分。此當事人見有客僧，留隱在後。客僧去已，然後乃分。以是因緣，入地獄中，作大肉瓶，火燒受苦，至今不息。汝見水中立人者，迦葉佛時是出家人。為僧當水，見僧用水過多，遂可意處與之，即捉其水，餘者不給。以是因緣，入地獄中，水中獨立，唱言水水，受苦至今不息。汝見大甕者，迦葉佛時是出家人。為僧典果菜。香美好者，先自食噉，酢果澁菜，然後與僧。或逐隨意選好者與。以不平等，故入地獄，作大肉甕，火燒受苦，至今不息。汝見刀劓鼻者，迦葉佛時是出家人。佛僧淨地，洟唾污地。故入地獄，刀劓其鼻，火燒受苦，至今不息。汝見比丘手捉斵斤自斵己舌，是地獄人。迦葉佛時是出家沙彌，為僧當分石蜜。斵作數段，於斧刃許少著石蜜，沙彌噉舐，故受斵舌苦，至今不息。爾時世尊復告僧護比丘：汝見泉者，是地獄人。迦葉佛時是出家沙彌。為僧當蜜，先自甞噉，後殘與僧。減少不遍。故入地獄，作大肉泉。火燒沸爛，受大苦惱，今猶不息。汝見比丘刺上立者，是地獄人。迦葉佛時是出家人。以惡口毀呰罵諸比丘，故入地獄，立鐵刺上，火燒受苦，至今不息。汝見肉廳者，是地獄人。迦葉佛時是出家人。五德不具，為僧當厨。精美好者，先自食噉，或將與白衣，使食殘者與眾僧故。受地獄苦，至今不息。汝見宍橛者，是地獄人。迦葉佛時是出家人。寺中常住，僧牆壁上浪竪诸橛，非為僧事，懸己衣鉢。故入地獄，作大肉橛，火燒受苦，至今不息。爾時世尊復告僧護：汝見第一駝者，是地獄人。迦葉佛時是出家人。寺中上座，長受食分。或得一人二人食分。持律比丘如法教授：上座之法不應如是。時老比丘答律師言：汝無所知，聲如驝駝。我於眾中身為上座，呪願說法，或時作唄，計勞應得。汝等何故常瞋責我？以是因緣，入地獄中，受驝駝身，火燒號噭，受苦至今不息。汝見馬者，是地獄人。迦葉佛時作僧淨人，使用供養，過分食噉，或與眷屬知識白衣。諸比丘等呵責語言：汝不應爾。其人惡口呵諸比丘：汝猶如馬，常食不飽。我為僧作，甚大勞苦，功熟應得。故入地獄，受於馬身，火燒身體，受大苦惱，至今不息。汝見象者，是地獄人。迦葉佛時是出家人，為僧當厨。諸檀越等持諸供養，向寺施僧。或食後，檀越白言：大德可打揵椎，集僧施食。比丘惡口答白衣言：諸比丘等猶如白象，食不飽耶？向食已竟，停留後日。故入地獄，受白象身，火燒受苦，至今不息。汝見驢者，是地獄人。迦葉佛時是出家人。為僧當厨，五德不具。分僧飲食，常自長受二三人分。持律比丘如法呵責。此人答言：我當僧厨及園果菜，常勞僧事，甚大勞苦。汝諸比丘不知我恩，狀似如驢，但養一身，何不默然。故入地獄，作驢受苦，至今不息。
汝見羝羊者，是地獄人。迦葉佛時是出家人，為僧寺主。當田內外檢校，不勅弟子諸小比丘，不如法打椎。諸律師等白言：寺主何不時節鳴椎集僧比丘？答言：我當營僧，甚成勞苦，汝諸比丘猶如羝羊，噉食而住。何不自打？故入地獄，受羝羊身，火燒痛毒，受苦至今不息。爾時世尊復告僧護：汝見肉臺者，實非肉臺，是地獄人。迦葉佛時是出家人。當彼僧房敷具，閉僧房門，將僧戶鑰，四方游行。眾僧於後不得敷具及諸房舍。以是因緣，故入地獄，作大肉臺，火燒受苦，至今不息。汝見第二大肉臺者，是地獄人。迦葉佛時是出家人，為僧寺主。選好房舍而自受用，及與知識。不依戒律隨次分房，不平等故，入地獄中，作大肉臺，受苦萬端，至今不息。汝見肉房者，是地獄人。迦葉佛時是出家人。住僧房中，以為己有，終身不移。不依戒律，以次分房。故作大肉房，火燒受苦。至今不息。汝見肉繩床者，是地獄人。迦葉佛時是出家人。捉僧繩床，如自己有。不依戒律，以次分床。故入地獄，作大肉繩床，火燒受苦，至今不息。汝見第二繩床者，是地獄人。迦葉佛時是出家人。破僧繩床，自用然火。故入地獄，作大肉繩床，火燒受苦，至今不息。汝見敷具者，是地獄人。迦葉佛時是出家人。用僧敷具，如自己有，以脚蹋上，不依戒律。故入地獄，作肉敷具。火燒申縮，受苦萬端，至今不息。汝見肉拘執者，是地獄人。迦葉佛時是出家人。以僧拘執，如自己有，不依戒律，或用破壞。故入地獄，作肉拘執，火燒受苦，至今不息。汝見繩床者，是地獄人。迦葉佛時是出家人。恃王勢力，似如聖德。四輩弟子聖心讚歎，時彼比丘默受讚歎。施好繩床及諸好飲食，作聖心受。故入地獄，作肉繩床，火燒受苦，至今不息。汝見肉壁者，是地獄人。迦葉佛時是出家人。眾僧壁上竪橛破壁，縣已衣鉢。故入地獄，作大肉壁，火燒受苦，至今不息。汝見肉索者，是地獄人。迦葉佛時是出家人。捉眾僧索，私自己用。故墮地獄，作大肉索，火燒受苦，至今不息。汝見廁井者，是地獄人。迦葉佛時是出家人。住寺比丘，佛僧淨地，大小便利，不擇處所。持律比丘如法呵責。不受教誨，糞氣臭穢，熏諸眾僧。故入地獄，作肉廁井，火燒受苦，至今不息。汝見高座法師者，是地獄人。迦葉佛時是出家人。不明律藏，重作輕說，說輕為重。有根之人說作無根，無根之人說噵有根；應懺悔者說言不懺；不應懺悔者強說噵懺悔。故入地獄；坐高座上，火燒受苦，至今不息。汝見第二高座法師者，是地獄人。迦葉佛時是大法師。邪命說法，得利養家，如理而說。無利養時，法說非法，非法說法。故入地獄，處鐵高座，火燒受苦，至今不息。汝見肉揵椎號噭聲者，是地獄人。迦葉佛時是出家人。以三寶物非法打椎，詐作羯磨，捉三寶物，為己受用。故入地獄，作肉揵椎，火燒受苦，至今不息。汝見拘修羅者，實非岐支，是地獄人。迦葉佛時是出家人。為僧寺主，以僧厨食，衒賣得物，用作衣裳，斷僧供養。故入地獄，作肉岐支，火燒受苦，至今不息。汝見第二拘修羅者，實非岐支。是地獄人。迦葉佛時。是出家人。作僧寺中分物維那，以春分物轉至夏分。夏分中衣物向冬分中分。故入地獄，作肉拘修羅，火燒受苦，至今不息。
汝見肉山者，是地獄人。迦葉佛時。是出家人，為僧典座，五德不具，少有威勢；偷眾僧物，斷僧衣裳。故入地獄。作大肉山，火燒受苦。至今不息。爾時世尊復告僧護：汝始初見須曼那柱，實非是柱，是地獄人。迦葉佛時是出家人。當佛剎人，四輩檀越須曼那華散供養佛，華既乾已，比丘掃取賣之，將為己用。故入地獄，作須曼那柱，火燒受苦，至今不息第二汝見須曼那華柱者，是地獄人。迦葉佛時是出家人。當供養剎柱，四輩檀越以須曼那華油，用供養佛。比丘減取，以為己用。故墮地獄，作大須曼那柱，火燒受苦，至今不息。汝見華樹者，是地獄人。迦葉佛時是出家人。當僧果菜園，有好華果，為己私用，或與白衣。故入地獄。作大華树，火燒受苦，至今不息。汝見果樹者，是地獄人。迦葉佛時是出家人。當僧果菜，香美好果，私自食噉，或與白衣。故入地獄，作肉果樹，火燒受苦，至今不息。汝見肉樹者，是地獄人。迦葉佛時是出家人。為僧當薪，以眾僧薪將己房中，私自然火，或與白衣知識。故入地獄，作大肉樹，火燒受苦，至今不息。爾時世尊復告僧護：汝見第一柱者，實非是柱，是地獄人。迦葉佛時是出家人，寺中常住，破佛剎柱，為己私用。故入地獄。作大肉柱，火燒受苦，至今不息。汝見第二柱者，是地獄人。迦葉佛時是白衣人。以刀刮取像上金色。故入地獄。作大肉柱，獄卒捉斧，斫身受苦，猛火燒身，至今不息。汝見第三柱者，是地獄人。迦葉佛時是出家人。為僧當事，用僧梁柱，浪與白衣。故入地獄，作大肉柱，火燒受苦，至今不息。汝見第四樹者，是地獄人。迦葉佛時是出家人。五德不具，作大眾主，為僧斷事，隨愛恚悑癡，斷事不平。故入地獄，作四肉樹。火燒受苦，至今不息。汝見第五樹者，是地獄人。迦葉佛時是出家人。在寺常住，不依戒律分諸敷具，好者自取，或隨瞋愛好惡差別。於佛法中，塵沙比丘應隨次與。以不平等故，以是因緣，此十四人墮地獄中，作大肉樹，火燒受苦，至今不息。汝見二比丘者，是地獄人。迦葉佛時是出家人，。於大眾中鬪諍相打。故入地獄，猛火焚身，受相打苦，至今不息。汝見二沙彌者，是地獄人。迦葉佛時是出家人。共一被褥，相抱眠臥。故入地獄。火燒被褥中，相抱受苦，至今不息。爾時世尊重告僧護：以是因緣，我今語汝：在地獄中出家人多，白衣尠少。所以者何？出家之眾，多喜犯戒，不順毘尼，互相欺𣣋凌。私用僧物，或分飲食不能平等。是故我今更重告汝：當勤持戒，頂戴奉行。是諸罪人於過去世時，出家破戒。雖不精進，四輩檀越見諸比丘威儀似僧，恭敬僧寶，四事供養，猶故能令得大果報，無量無邊，不可思議。若一比丘常於毘尼僧伽藍中，如法行道，依時鳴稚。若施此人，得福無量，說不可盡，何況供養四方眾僧。爾時世尊復告僧護：若出家人營僧事業，難持淨戒，是諸比丘初出家時，樂持淨戒，求涅槃心，四輩檀越供養，是諸比丘應受供養。堅持淨戒，後不生惱。而說偈言：
持戒最為樂，身不受眾苦，
睡眠得安隱，寤則心歡喜。
爾時世尊復告僧護：有九種人常處阿鼻地獄中。何等為九？一、食眾僧物，二、食佛物，三、殺父。四、殺母。五、殺阿羅漢，六、破和合僧，七、破比丘淨戒，八、犯淨行尼戒，九、作一闡提。是九種人常在地獄。復有五種人二處受報：一、地獄，二、餓鬼。何者為五？一、斷施眾僧物，二、斷施僧食，三、劫僧䞋物，四、應得能令不得，五、法說非法，非法說法。此五種人受是二報，餘業不盡，五道中受。而說偈言：
行惡感地獄，造善受天樂，
若能修空定，漏盡證羅漢。
歡喜受他施，三衣常知足，
定慧修三業，安樂在山谷。
寧食熱鐵丸，焦熱如焰火；
破戒不應受，得信檀越食。
爾時世尊於大眾中說因緣已。，時四部眾歡喜奉行。
浴室及六寺，二地總三缸，兩瓶漫肉泉，一甕刀劓鼻，斵舌水中立，立刺肉廳橛，駝馬白象驢，羝羊雙肉臺，肉房二繩床，肉秤及拘執，床壁肉繩索，廁井兩高座，稚二拘修山，兩肉須曼柱，華果一肉樹，一樹三肉樴，兩雙十四樹，兩僧二沙彌，合有五十六，說法本因緣。
頌曰：
愚夫貪世利，俗士重虛名。
三空既難辯，八風常易傾。
物我久空性，色心仍自縈。
盛年愛華好，老死丘墓成。
居高非慮禍，持滿不憂盈，
名利甘刀害，將非安久禎。
凡愚苟求利，譬犬見穢精。
不知禍來至，焉知惋苦聲。
感應緣上來道俗不勝名利，受現報者極多。並散在諸篇，且引一驗，不繁廣述。屢見白衣無識俗人，見佛呵責弟子，即謂自是好人，偏見僧過。若依經說，白衣之罪如皂衣膩，服雖有外污，不覺別色。出家之人，猶如淨㲲，雖放蠅糞微污，即覺易除。所以白衣造罪，入於地獄，如石沈水，無有出時。出家之人造罪入地獄如拍毱，著地即返。何以故？以造罪時，生極慚恥，作已尋懺故。亦如滴水在於熱鐡。隨滴似濕，亦濕還乾。何以故？以火熏故。俗人造罪入地獄，猶如箭射，無却返義。亦如以鐵椎入於深泥，亦無出義。何以故？尤害心故。亦如老象入泥，無力可出。若富貴之人，便生我慢，凌突三寶，殺害自在，貪染財色，晝夜無厭，不生羞耻，何異畜生。反謗賢良，輕侮佛法。靜思此事，深可痛心。若是貧賤之人，貪求衣食，王役驅驰，公私擾擾，夙夜孜孜。不信之者，衣食交絕，困苦切身，劫剝三寶，毀盜六親，養活妻兒，存己軀命。所以徙苦至苦，苦遍十方；從闇入闇；闇冥法界。菩薩為此顰眉；諸佛於茲泣血。忽惟斯理，
後魏崇真寺僧慧嶷，死經七日。時與五比丘次第於閻羅王所閱過。嶷以錯召，放令還活。具說王前事意，如生官無異。五比丘者，亦是京邑諸寺道人，與嶷同簿而過。一比丘云是寶明寺僧智聰。自云：生來坐禪苦行為業，得升天堂。復有比丘云是般若寺僧道品。自云：誦涅槃經四十卷，亦升天堂。復有一比丘云是融覺寺僧曇謨最。狀注云：講華嚴、涅槃，恒常領眾千人，解釋義理。王言：講經眾僧，我慢貢高，心懷彼我，憍已凌物。比丘之中，第一麁行。最報王言：立身已來，實不憍慢，惟好講經。王言：付司。即有青衣十人，送最向於西北，入門，屋舍皆黑，似非好處。復一比丘云是禪林寺僧道弘。自云：教化四輩檀越，造一切經，人中金像十軀。王言：沙門之體，必須攝心道塲，志念禪誦，不預世事，勤心念戒，不作有為。教化求財，貪心即起，三毒未除。付司依式。還有青衣執送。與最同入一處。又有比丘云是靈覺寺僧寶真。自云：未出家之前，曾作隴西太守，自知苦空，歸依三寶，割捨家資，造靈覺寺。寺成捨官入道。雖不禪誦，禮拜不闕。王曰：卿作太守之日，曲情枉法，劫奪人財，以充己物。假作此寺，非卿之力，何勞說此。亦復付司准式。青衣送入黑門，似非好處。慧嶷為以錯召免問，放令還活，具說王前過時事意。時人聞已，奏胡太后。太后聞之，以為靈異，即遣黃門侍郎依嶷所陳訪問聰等五寺。並云有此。死來七日。生時業行，如嶷所論不差。
夫酒為放逸之門，大聖知其苦本。所以遠酣肆，離酒緣，棄醉朋，近法友，出昏門，入醒境。肉是斷大慈之種，大聖知其殺因。所以去腥臊，淨身口，噉蔬菜，澄心神，招慈善，感延年。故俗禮記云：見其生不忍其死，聞其聲不食其肉。斯亦不殺之義也。若使噉食酒肉之者，即同畜生豺狼禽獸，亦即具殺一切眷屬，食噉諸親。反讎怨報，歷劫長夜，無有窮已。如上論說：有一女人五百世害狼兒，狼兒亦五百世害其母。又有女人五百世斷鬼命根，鬼亦五百世斷其命根。故知經歷六道，備受怨報。或經為師長，或是父母，或是兄弟，或是姊妹，或是兒孫，或是朋友。今是凡身，各無道眼，不能分別，還相噉食，不自覺知。噉食之時，此物有靈，即生瞋恨，還成怨讎。向到至親，反變成怨。如是之事，豈可不思。暫爭舌端，一時少味，永與至親，長為怨對。可為痛心，難以言說。是故涅槃經云：一切肉者悉斷，及自死者。自死猶斷，何況不自死者！又楞伽經云：為利殺眾生，以財網諸肉，二業俱不善，死墮叫呼獄。何謂以財網肉？陸設罝罘，水設網罟，此是以網網肉。若於屠殺人間以錢買肉，此是以財網肉。若令此人不以財網肉者，習惡律儀，捕害眾生，此人為當專自供口，亦復別有所擬。若別有所擬，向食肉者豈無殺分？何得云我不殺生？此是灼然，違背經文，斷大慈種，障不見佛也。
述曰：此之一教，有權有實。權則漸誘之訓，以輕脫重，初開無犯。據其障理，非無其過。若約實教，輕重俱禁，始末不犯，是名持戒。初據權說者。故未曾有經云：爾時國王太子名曰祇陀，聞佛所說十善道法，果報無窮。長跪叉手，白佛言：佛昔令我受持五戒，今欲還捨。所以者何五戒法中酒戒難持，畏得罪故。世尊告曰：汝飲酒時為何惡耶？祇陀白佛：國中豪強，時時相率，齎持酒食，共相娛樂，以致歡樂，自無惡也。何以故？得酒念戒，無放逸故。是故飲酒不行惡也。佛言：善哉！善哉！祇陀，汝今已得智慧方便，若世間人能如汝者，終身飲酒，有何惡哉！如是行者，乃應生福，無有罪也。若人飲酒，不起惡業；歡喜心故，不起煩惱；善心因緣，受善果報。如持五戒，何有失乎。飲酒念戒，益增其福。先持五戒，今受十善，功德倍勝十善報也。
時波斯匿王白佛言：世尊，如佛所說，心歡喜時，不起惡業名，有漏善者，是事不然。何以故？人飲酒時，心則歡喜；歡喜心故，不起煩惱；無惱煩故，不行惱害，不害物故三業清淨；清淨之道，即無漏業。世尊，憶念我昔游行獵戲，忘將厨宰。於深山中，覺飢索食。左右答言：王朝去時，不被命勅，令將厨宰，即時無食。我聞是語已，走馬還宮，教令索食。王家厨監名修迦羅，修迦羅言：即無現食，今方當作。我時飢逼，忿不思惟，勅臣斬殺厨監。臣被王教，即共議言：簡括國中，唯此一人忠良直事。今若殺者，更無有能為王監厨，稱王意者。時末利夫人聞王教勅殺修迦羅，情甚愛惜。知王飢乏，即令辦具好肉美酒，沐浴名香，莊嚴身體。將諸妓女，往至我所。我見夫人裝束嚴麗，將從妓女、好酒肉來，瞋心即歇。何以故？末利夫人持五戒斷酒不飲，我心常恨。今日忽然將酒肉來，共相娛樂。展釋情故，即與夫人飲酒食肉，作眾伎樂，歡喜娛樂，恚心即滅。夫人知我忘失怒意，即遣黃門輒傳我命，令語外臣莫殺厨監。即奉教旨。我至明旦，深自悔責，愁憂不食，顏色樵瘁。夫人問我：何故患愁？為何患耶？我言：吾因昨日為飢火所逼，瞋恚心故，殺修迦羅。自計國中更無有人，堪監我厨，如修迦羅者。為是之故，悔恨愁耳。夫人笑曰：其人猶在，願王莫愁。我重問曰：為實如是，為戲言耶？答言：實在，非戲言也。我令左右喚厨監來。使者往召，須臾將來。我大歡喜，憂悔即除。王白佛言：末利夫人持佛五戒，月行六齋。一日之中，終身五戒，已犯飲酒、妄語二戒，八齋戒中頓犯六戒。此事云何？所犯戒罪輕耶，重耶？世尊答曰：如此犯戒，得大功德，無有罪也。何以故？為利益故。如我前說。夫人修善凡有二種：一、有漏善，二、無漏善。末利夫人所犯戒者，入有漏善；不犯戒者，名無漏善。依語義者，破戒修善，名有漏善；依義語者，凡心所起善，皆無漏業。王白佛言：如世尊說，末利夫人飲酒破戒，不起惡心而有功德，無罪報者，一切人民亦復皆然。何以故？我念近昔，舍衛城中有諸豪族剎利王公，因小諍競，乃致大怨。各各結謀，興兵相伐。兩家並是國親，非可執錄。紛紜鬪戰，不從理諫，深為憂之。復自念言：昔太子時共大臣提韋羅相忿，情實不分，意欲誅滅。因太后與酒，飲已情和。思惟是已，即勅忠臣，令辦好酒及諸甘膳。又使宣令國中豪族群臣士民，悉皆令集，欲有所論國中大事。諸臣諍競，兩徒眷屬各有五百，應召來集於王殿上，莊嚴大樂。王勅忠臣辦琉璃即是善心。善心因緣，應受善報。獼猴得酒，尚能起舞，況於世人。如世尊說，施善善報，施惡惡報。末利夫人皆由前身以好施人故，今得好報。世尊，云何令持五戒，月行六齋，六齋之日不得莊嚴香華服飾，作唱妓樂，又復不聽附近夫婿？愛好之姿，竟何所施？徒云其功，豈非苦也？佛告王曰：大王所難，非不如是。末利夫人在年少時，若我不勅令受戒法，修智慧者，云何當有今日之德，以能得度，復度王身，如斯之功，復歸誰也？
述曰：此第二約其實說，輕重不犯，真名持戒。故大聖知時，量機通塞。通則開禁隨時，量前損益。如匿王]欲殺厨監，太子欲殺其父，此並因酒忘忿，得全身命，免其大罪。以輕脫重，不受累殃。然非無飲酒之咎，來報之罪。不得見有前開，遂即雷同總犯。各須量其教意，復省己身行德優劣，得預聖人。斯匿、末利開禁，以既不同，此即須依經，纖毫勿犯，最為殊勝。故四分律云：是我弟子者，乃至不以草頭滴酒入口。何況多飲。是故咽咽結提。
又成論：問云：飲酒是實罪耶？答曰：非也。所以者何？飲酒不為惱眾生故而是罪因。若人飲酒，則開不善門，以能障定及諸善法。如殖眾果，必有牆障。故知酒過，如果無園。
又優婆塞經云：若復有人樂飲酒者，是人現世喜失財物，身心多病，常樂鬪爭，惡名遠聞，喪失智慧，心無慚愧，得惡色力，常為一切之所呵責，人不樂見，不能修善。是名飲酒現世惡報。捨此身已，處在地獄，受飢渴等無量苦惱。是名後世惡業之果。若得人身，心常狂亂，不能繫念思惟善法。是一惡因緣力故，令一切外物資生，悉皆具爛。
又長阿含經云：其飲酒者有六種失：一者失財，二者生病，三者鬪爭，四者惡名流布，五者恚怒暴生，六者智慧日損。又智度論：飲酒有三十五失，如前受戒篇說。
又沙彌尼戒經云：不得飲酒，不得嗜酒，不得甞酒。酒有三十六失，失道破家，危身。喪命，皆悉由之。牽東引西，持南著北，不能諷經，不敬三尊，輕易師友，不孝父母，心閉意塞，世世愚癡，不值大道，其心無識，故不飲酒。欲離五陰、五欲、五蓋，得五神通，得度五道，故不飲酒。
又薩遮尼乾子經偈云：
又十住婆沙論：問曰：若有人捨施酒，未知得罪以不？答曰：施者得福，受者不得飲。故論云：是菩薩或時樂捨一切，須食與食，須飲與飲。若以酒施，應生是念：今是行檀時，隨所須與，後當方便教使離酒，得念智慧，令不放逸。何以故？檀波羅蜜法，悉滿人願。在家菩薩以酒施者，是則無罪。
又梵網經云：若自身手過酒器與人飲酒者，五百世中無手，何況自飲。不得教一切人飲，及一切眾生飲酒，況自飲酒。又優婆塞五戒相經云：佛在支提國跋陀羅婆提邑。是處有惡龍，名菴羅婆提陀，匈暴惡害，無人得到其處，象馬無能近者，乃至諸鳥不得過上。秋穀熟時，並皆破滅。時有長老莎伽陀羅漢比丘游行支提國，漸到跋陀羅波提邑。過是夜已，晨朝著衣持鉢入村乞食。時聞此邑有惡龍，兇惡事。諸人及鳥獸皆得到所，秋穀不傷。名聲流布諸國，皆知長老莎伽陀能降伏惡龍，折伏令善。因莎伽陀名聲流布，諸人皆作食，傳爭請之。是中有一貧女人，信敬請得莎伽陀，是女為辦酥乳糜食之。女人作念思惟：是沙門噉是辦水集僧已。白佛言：僧已集。佛自知時，佛即洗足，坐已，問諸比丘：汝等曾見聞有龍名菴婆羅提陀，兇暴惡害。先無有人到其住處，乃至鳥獸無能到上。秋穀熟時，破滅諸穀。莎伽陀能折伏令善，鳥獸得到泉上。是中有見聞者言：见聞此事。佛語諸比丘：於汝意云何？此善男子莎伽陀，今能折伏蝦蟇不？答言：不能。佛言：聖人飲酒，尚如是失，何況凡夫。如是過罪，皆由飲酒。今從自後，若言我是佛弟子者，不得飲酒，乃至小草頭一滴亦不得飲。佛種種呵責飲酒過失已，依律因此比丘便制不飲酒戒。
問曰：未審天上有酒味不？答曰：無實麴米所造之酒，但有業化所作酒也。故正法念經云：彼夜摩天男共天女眾入池游戲，同飲天酒，離於醉過，現樂功德。味觸色香皆悉具足。其中諸天有以珠器而飲酒者，受用酥酡之食，色觸香味皆悉具足。彼如是念：此水為酒，令我得飲。即於念時，皆是天酒，離於醉過。天既飲之，增長勝樂；善業力故，心生歡喜。然彼諸天自業力故，如是受樂。有鳥名為常樂，見彼諸天在歡喜河而飲酒故，為說偈言：
彼常樂鳥見樂飲酒天在河飲酒，為調伏故，如是說偈。
又正法念經：閻羅王責疏罪人說偈云：
問曰：無病飲得罪，有病開飲不？答曰：依四分律：實病餘藥治不差，以酒為藥者，不犯。
問曰：開服幾許？答曰：依文殊師利問經云：若合藥，醫師所說多藥相和，少酒多藥得用。
又舍利弗問經云：舍利弗白佛言：云何世尊說遮道法，不得飲酒如葶藶子，是名破戒，開放逸門。云何迦蘭陀竹園精舍有一比丘，疾病經年，危篤將死。時優波離問言：汝須何藥？我為汝覓，天上人間，乃至十方，是所應用，我皆為取。答曰：我所須藥，是違毘尼。故我不覓，以至於此。寧盡身命，無容犯律。優波離言：汝藥是何？答言：須酒五升。優波離曰：若為病開，如來所許。為乞得酒，服已消差。差已懷慚，猶謂犯律。往至佛所，殷勤悔過。佛為說法，聞已歡喜，得羅漢道。佛言：酒有多失，開放逸門。飲如葶藶子，犯罪已積。若消病苦，非先所斷。
述曰：不得見前文開，籠通總飲。必須實病，重困臨終，先用餘藥治皆不差，要須酒和得差者，依前方開。比見無識之人，身力強壯，日別馳走，不依眾儀，少有微患，便長情貪。不護道業，妄引經律，云佛開種種湯藥、名衣上服施佛及僧，因公傍私，詭誑道俗。是故智人守戒如命，不敢犯之。
是故薩遮尼乾子經偈云：
當知眾生所有病者，皆由貪瞋我慢為因。從因有果，得此苦報，非由不得藥酒，病不得差。故涅槃經云：一切眾生有四毒箭，則為病因。何等為四？一貪欲，二瞋恚，三愚癡，四憍慢。若有病因，則有病生。所謂愛熱肺病，上氣吐逆，膚體㿇㿇，其心悶亂，下痢噦噎，小便淋瀝，眼耳疼痛，腹背脹滿，顛狂乾消，鬼魅所著，如是種種身心諸病。若識病本，斷惡修善，三世苦報，永除不受。若不觀理，縱用天下藥酒所治，其病轉增，難可得差。
又毘尼母經云：尊者彌沙塞說曰：莎提比丘少小因酒長養身命，後出家已，不得酒故，四大不調。諸比丘白佛。佛言：病者聽甕上嗅之。若差，不聽嗅。不差者，聽用酒洗身。若復不差，聽用酒和麵作餅食之。若復不差，聽酒中自漬。
又新婆沙論云：如契經，尊者舍利子於憍薩羅國住一林中。時有活命出家外道，亦住彼林，隣近尊者。去林不遠，諸村邑中，有時廣設四月節會。時彼外道巡諸村邑，飽食猪肉，恣情飲酒，竊持殘者還至林中。見舍利子坐一樹下，酒所昏故，起輕蔑心，我今與彼雖俱出家，我獨富樂而彼貧苦。尋趣尊者，作是頌曰：
時舍利子聞已念言：此死外道，都無慚愧，乃能無賴說此伽陀。我今亦應對彼說頌。作是念已，即說頌言：
今此頌中。尊者舍利子作師子吼說三解脫門。謂於初句說無相解脫門。於第二句說空解脫門。於後二句說無願解脫門。
述曰：此之一教，亦有權實。言權教者，據毘尼律中，世尊初成道，為度麁惡凡夫，未堪說細。且於漸教之中，說三種淨肉，離見、聞、疑，不為己殺，鳥殘自死者，開聽食之。先麁後細，漸令離過，是別時之意，不了之說。若據實教，始從得道至涅槃夜，大聖殷勤，始終不開。
又涅槃經云：一切眾生聞其肉氣，皆悉恐怖，生畏死想。水陸空行有命之類，悉捨之走，咸言：此人是我等怨。是故菩薩不習食肉。為度眾生，示現食肉。雖現食之，其實不食。但諸眾生有執見者，不解如來方便說意，便即偏執毘尼局教。言佛聽食三種淨肉，亦謗我言：如來自食。彼愚癡人成大罪障，長夜墮於無利益處，亦不得見現在未來賢聖弟子，況當得見諸佛如來！大慧，諸聲聞人等常所應食米、麵、油、蜜等。能生淨命。非法貯畜，非法受取，我說不淨，尚不聽食，何況聽食肉血不淨耶？非直食肉壞善障道，乃至邪命諂曲以求自活，亦是障道。
又文殊師利問經云：若為己殺不得噉，若肉如材木，已自腐爛，欲食得食。若欲噉肉者，當說此呪：
此呪三說，乃得噉肉。飯亦不食。何以故？若無思惟，飯不應食，何況當噉肉。佛告文殊師利：以眾生無慈悲力，懷殺害意，為此因緣，故斷食肉。若能不懷害心，大慈悲心，為教化一切眾生故，無有過罪。
問曰：酒是和神之藥，肉為充飢之膳。古今同味。今獨何見鄙而不食？若使佛教清禁，居喪禮制，即如對於嚴君，勅賜俗食，豈關僧過，拒而不食耶？
答曰：貪財喜色，貞夫所鄙；好膳嗜美，廉士所惡。割情從道，前賢所歎；抑慾崇德，往哲同嗟。況肉由殺命，酒能亂神。不食是理，寧可為非。縱逢上抑，終須嚴斷。雖違君命，還順佛心。
問曰：肉由害命，斷之且然。酒不損生，何為頓制？若無損計罪，無過言非，飲漿食飯，亦應得罪，而實不爾。酒何偏斷？答曰：結戒隨事，得罪據心。肉體因害，食之即罪。酒性非損，過由弊神。餘處生過，過生由酒，斷酒即除。所以遮制不同，非謂酒體是罪。
問曰：罪有遮、性，酒體生罪。今有耐酒之人，能飲不醉，又不弊神，亦不生罪。此人飲酒，應不得罪。斯則能飲無過，不能招咎，何關斷酒以成戒善？可謂能飲耐酒，常名持戒；少飲即醉，是大罪人。答曰：制戒防非，本為生善。戒是上善，身口無違。緣中止息，遮性兩斷，乃名戒善。今耐酒之人，既不亂神，未破餘戒，實理非罪。正以飲生罪，因外違遮教，緣中生犯，仍名有罪。以乖不飲，猶非持戒。
第一據實有損者，依經：食肉之人有十種過失。第一、明一切眾生，無始已來，皆是己親，不合食肉。故入楞伽經云：我觀眾生，輪迴五道，同在生死，共相生育，遞為父母、兄弟、姊妹，若男若女，中表內外，六親眷屬。或生餘道，善道惡道，常為眷屬。以是因緣，我觀眾生，更相噉肉，無非親者。由食肉味，遞互相噉，常生害心，增長苦業，流轉生死，不得出離。佛說是時，諸惡羅剎聞佛所說，悉捨惡心，止不食肉。遞相勸發菩提之心，護眾生命，過自護身。離一切恶，諸肉不食。悲泣流淚，白言：世尊，我聞佛說，諦觀六道，我所噉肉，皆是我親。乃知食肉眾生，是我大，斷大慈種，長不善業，是大苦本。我從今日斷不食肉，及我眷屬亦不聽食。如來弟子有不肉者，我當晝夜親近擁護。若食肉者，我當與作大不饒益。大慧，羅剎惡鬼常食肉者，聞我所說，尚發慈心，捨肉不食，況我弟子行善法者，當聽食肉？若食肉者，當知即是眾生大怨，斷我聖種。大慧，若我弟子聞我所說，不諦觀察而食肉者，當知即是旃陀羅種，非我弟子，我非其師。
第二、明食肉眾生，見者皆悉驚怖，故不應食。如彼經說：食肉之人，眾生聞氣，悉皆驚怖而起疑念：我於今者為死為活？如是惡人，不修慈心，亦如豺狼游行世間，常覓肉食。如牛噉草，蜣蜋逐糞，不知飽足。我身是肉，正是其食。不應逢見，即捨逃走，離之遠去。如人畏懼羅剎無異。
第三、明食肉之人壞他信心，是故不應食肉。如彼經云：若食肉者，眾生即失一切信心。便言：世間無可信者。斷於信根。是故大慧，菩薩為護眾生信心，一切諸肉悉不應食。何以故？世間有人見食肉故，謗毀三寶，作如是言：於佛法中何處當有真實沙門、婆羅門、修梵行者，捨於聖人本所應食，食於眾生，猶如羅剎。斷我法輪，絕滅聖種，一切皆由食肉者過。是故大慧，我弟子者，為護惡人毀謗三寶，乃至不應生念肉想，何況食噉也。
第四、明慈心少欲行人不應食肉。如彼經說：菩薩為求出離生死，應當專念慈悲之行，少欲知足，厭世間苦，速求解脫。若捨憒鬧，就於空閑，住屍陀林，阿蘭若處，塚間樹下，獨坐思惟。觀諸世間，無一可樂。妻子眷屬如枷鎖想，宮殿臺觀如牢獄想，觀諸珍寶如糞聚想，見諸飲食如膿血想，受諸飲食如塗癰瘡想。趣得存命，繫念聖道，不為貪味。酒肉、葱韮、蒜薤臭味，悉捨不食。若如是者，是真修行，堪受一切人天供養。若於世間不生厭離，貪著諸味，酒肉葷辛皆便噉食，不應受於世間信施也。
第五、明食肉之人皆是過去曾作惡羅剎，由習氣故，今故貪肉。是故不應食肉也。如彼經說：有諸眾生，過去曾修無量因緣，有微善根，得聞我法，信心出家。在我法中，過去曾作羅剎眷屬，虎狼、師子、猫狸中生。雖在我法，食肉餘習，見食肉者歡喜親近。入諸城邑、聚落、塔寺，飲酒噉肉，以為歡樂。諸天下視，猶如羅剎爭噉死屍，等無有異。而不自知已失我眾，成羅剎眷屬。雖服袈裟，剃除鬚髮，有命看見，心生恐]怖，如畏羅剎。此明食肉皆是過去曾作羅剎，師子、虎狼、猫狸中來，故應裁斷也。
第六、明食肉之人，學世呪術，尚不得成，況出世法，何由可證？是故行者不應食肉。如彼經說：世間邪見諸呪術師，若其食肉，呪術不成。為成邪術，尚不食肉。況我弟子，為求如來無上聖道，出世解脫，修大慈悲，精勤苦行，猶恐不得，何處當有如是解脫，為彼癡人食肉而得其報？是故大慧，我諸弟子為求出世解脫樂故，不應食肉也。
第七、明眾生皆愛身命，與己無別。是故行者不應食肉。如彼經說：食肉能壯色力，嗜味人多貪著。應當諦觀一切世間有身命者，各自寶重，畏於死苦。護惜己身，人畜無別。寧當樂存疥野干身，不能捨命受諸天樂。何以故？畏死苦故。以是觀察，死為大苦，是可畏法。自身畏死，云何當得而食他肉？是故大慧，欲食肉者，先自念身，次觀眾生，不應食肉也。
第八、明食肉之人，諸天賢聖皆悉遠離，惡神恐怖，不得安隱也。
第九、明食肉之人，淨者尚不應食，況不淨肉。是故行者不應食肉。如彼經說：我說凡夫為求淨命，噉於淨食，尚應生心，如子肉想，何況聽食非聖人食。聖人離著，以肉能生無量諸過失故，於出世一切功德。云何言我聽諸弟子食諸肉血不淨等味？言我聽者，是則謗我。故內律云：食生肉血等，得偷蘭遮罪。
第十、明食肉之人死則還生惡羅剎等中。是故行者不應食肉。如彼經說：食肉眾生，依於過去食肉熏故，多生羅剎、師子、虎狼、豺豹、貓貍、鴟梟、鵰鷲、鷹鷂等中。有命之類各自護身，不令得便受飢餓苦，常生惡心，念食他肉。命終復墮惡道受生，人身難得，何況當有得涅槃道。當知食肉有如是等無量諸過。是故行者不食肉者，即是無量功德之聚也。
又鴦掘魔經云：文殊師利白佛言：世尊，因如來藏故諸佛不食肉耶？佛言：如是。一切眾生無始生死，死生輪轉，無非父母兄弟姊妹。猶如伎兒，變易無常。自肉他肉，則是一肉。是故諸佛悉不食肉。復告文殊：一切眾生界我界，即是一界。所食之肉，即是一肉。是故諸佛悉不食肉。佛告文殊：若自死牛，牛主持皮用作革屣，施持戒人，為應受不？若不受者，是比丘法。若受者，非慈悲。然不破戒。以從展轉離殺因緣故也。
又此經說：眾生身內有八十萬戶蟲。若斷一眾生命，即斷八十萬戶蟲命。若炙、若煮、若淹、若暴，皆有小蟲、飛蛾、蠅蛆而附近之。如是展轉傍殺無量生命。雖不自手而殺，然屠者不敢自食，皆為食肉之人殺之。故知食肉之人，即兼有殺業之罪。或有出家僧尼，躬在伽藍，共諸白衣公然聚會，飲酒食肉，葷辛雜穢，汙染伽藍。不愧尊颜。如斯渾雜，豈勝外道？
又尼羅浮陀地獄經云：身如段肉，無有識知。此是何人？皆由飲酒。出家僧尼豈不深信經教，心生重愧。自棄正法，同於外道。若噉眾生父肉，众生亦噉父肉；若噉眾生母]肉，众生亦噉母肉。如是姊兄、弟妹、男女六親，並有相對，怨怨相酬，未可得脫。又沙彌尼戒經云：不得殺生，慈愍羣生，如父母念子。加哀蠕動，猶如赤子。何謂不殺？護身口意，身不殺人畜喘息之類，手亦不為，亦不教人。見殺不食，聞殺不食，疑殺不食，為我殺不食。口不說言當殺、當害、報怨，亦不得言死快、殺快，某肉肥、某肉瘦，某肉多好，某肉少惡。意亦不念。哀念眾生，如己骨髓，如父如母，如子如身，等無差別，普等一心，常志大乘。
又賢愚經云：佛告波斯匿王曰：過去久遠阿僧祇劫，此閻浮提有一大國，名波羅柰。於時國王名波羅摩達。王將四種兵入山獵戲。王到澤上，馳逐禽獸。單隻一乘，獨到深林。王時疲極，下馬小休。爾時林中有牸師子，懷欲心盛，行求其偶，不能得值。於林間見王獨坐，婬意轉盛。思欲從王，近到其邊，舉尾背住。王知其意，而自思惟：此是猛獸，力能殺我。若不從意，儻見危害。王以斑駿，字為斑足繼治。時斑足出游，勸二夫人隨我後往。誰先到者，當與一日極相娛樂。其隨後者，吾不見之。王去之後，其二夫人極自莊飾，嚴駕俱往，到於道中，見於天祠。梵志種者，下車作禮。禮已後到。王從本言而不前之。於是夫人瞋怨天神：由禮汝故，使王見薄。若有天力，何不護我。後壞天祠，令平如地。守天祠神，悲惱至宮，欲傷王宮。天神遮不聽入。有一仙人，住止山中，王恒密捕，得便殺之，日日供王。於時城中人民之類，各各行哭，云亡失兒。展轉相問，何由乃爾？諸臣聚議，當試微伺。即於街衖處處安人。見王厨監，拽他小兒，伺捕得之，縛將詣王，具以前事白王。王言：是我所教。諸臣懷恨，各自外議：王便是賊，食我等子。噉人之王，云何共治？當共除之，去此禍害。一切同心，咸共齊謀。一時同合，即圍其王，當取殺之。王見兵集，驚怖藏避。如是之後，殺噉多人。諸羅剎輩附為翼從，徒眾漸多，所害轉廣。後諸羅剎白斑足，安置本國。前仙人誓十二年滿，自是已後更不噉人，遂還霸王，治民如舊。爾時須陀素彌王者，今我身是。斑足王所食噉者，今此諸人為鴦掘摩羅所殺者是。此諸人等世世常為鴦掘所殺。我亦世世降之以善。鴦掘摩者，指鬘比丘是。時波斯匿王復白佛言：指鬘比丘殺此多人，食已得道，當受報不？佛告大王：行必有報。今此比丘在於房中，地獄之火，從毛孔出，極患苦痛，酸切叵言。佛勅一比丘：汝持戶排，往指鬘房。刺戶孔中。比丘即往奉教為之，排入戶內，尋自融消。比丘驚愕，還來白佛。佛告比丘：行報如是。王及眾會，莫不生信。
頌曰：
漢孝昌時，有虎賁洛子淵者，自云雒陽人。孝昌中戍於彭城。其同管人樊元寶得假還京師，子淵附書一封，令至云：某宅在靈臺南，近雒水。卿但至彼，家人自出相看。元寶如其言，至臺南見無人家。徙倚欲去，忽見一老翁，問云：從何而來，彷徨於此？元寶具向導之。老翁云：吾兒也，取書引元寶入。遂見舘閤崇寬，屋宇佳麗。既坐，令婢取酒，須臾婢抱一死小兒而過。元寶遇甚怪之。俄而酒至，酒色甚紅，香美異常。兼設珍羞，海陸備有。飲訖告退，老翁送元寶出，云：後會難期，以為悽恨，別甚慇勤。老翁還入，元寶不復見其門衖，但見高崖對水，淥波頃時。唯見一童子可年十五，新溺死，鼻中血出。方知所飲酒乃是血也。及還彭城，子淵已失矣。元寶與子淵同戍三年，不知是雒水之神也。
晉有荊州長沙寺僧釋法遇，不知何許人。弱年好學，篤志墳素。事道安為師，解寤非常。乃避地東下，止江陵長沙寺。講說眾經，受業者四百餘人。時有一僧飲酒，廢夕燒香。遇但止罰而不遣，安公遙聞之，以竹筒盛一荊杖，手自緘封，題以寄遇。遇開封見杖，即曰：此由飲酒也。我訓領不勤，遠貽憂賜。即命維那鳴椎集眾，以杖筒置香凳上。行香畢，遇乃起出眾前，向筒致敬。於是伏地，令維那行杖三下，內杖筒中，垂淚自責。時境內道，俗莫不歎息。因之學徒勵業甚眾。既而與慧遠書曰：吾人微暗短，不能率眾。和尚雖隔在異域，猶遠垂憂念。吾罪深矣。後卒於江陵，春秋六十矣。
晉新野庾紹之，小字道覆，晉湘東太守。與南陽宋協中表昆弟，情好綢繆。紹元興末病亡。義熙中忽見形詣協，形貌衣服具如平生，而兩脚著械。既至，脫械置地而坐。協問：何由得顧？答云：暫蒙假歸，與卿親好，故相過也。協問鬼神之事。紹輒漫略，不甚諧對。唯云：宜勤精進，不可殺生。若不能都斷可勿宰牛，食肉之時，無噉物心。協云：五藏與肉，乃復異耶？答曰：心者，善神之宅也，其罪尤重。具問親戚，因談世事。末復求酒。協時時餌茱萸酒，因為設之。酒至對杯不飲。云：有茱萸氣。協曰：為惡之耶：答云：下官皆畏之，非獨我也。紹為人語聲高壯，此言論時，不異常日。有頃協兒邃之來。紹聞屐聲，極有懼色。謂協曰：生氣見陵，不復得住。與卿三年別耳。因貫械而起，出戶便滅。協後為正員郎，果三年而卒。
宋蔣小德，江陵人也。為岳州刺史。朱循時為聽事監師。少而信向，勤謹過人。循喜之，每有法事輒令典知其務。大明末年，得病而死。夜三更將殮，便蘇活。言：有使者稱王命召之，小德隨去。既至，王曰：君精勤小心，虔奉大法，帝勅精旨，以君專至，宜速生善地。而君算猶長，故令吾特相召也。君今日將受天中快樂欣然。小德嘉諾。王曰：君可且還家，所欲屬寄及作功德，可速之，七日復來也。小德受言而歸，路由一處，有小屋殊陋弊，逢新寺難公於此屋前。既素識，具相問訊。難云：貧道自出家來，未甞飲酒。早就蘭公。蘭公苦見勸逼，飲一升許。被王召，用此故也。貧道若不坐此，當得生天，今乃居此弊宇。三年之後，方得上耳。小德至家，欲驗其言，即夕遽遣人參訊難公。果以此日於蘭公處睡臥，至夕而亡。小德既愈，七日內大設福供，至期奄然而卒。朱循即免家丘戶。蘭、難二僧並居新寺。難道行尤精，不同餘僧。
宋沙門竺慧熾，新野人，住在江陵四層寺。永初二年卒，弟子為設七日會。其日將夕，燒香竟，道賢沙門因往視熾弟子，至房前，忽曖曖若人形。詳視，乃慧熾也。容貌衣服，不異生時。謂賢曰：君旦食肉美不？賢曰：美。熾曰：我坐食肉，今生餓狗地獄。道賢懼讋，未及得答。熾復言：汝若不信，試看我背後。乃迴背示賢，見三黃狗形，半似驢，眼甚赤，光照戶內，狀欲齧熾而復止。賢駭悑悶絕，良久乃蘇。具說其事。
吳幼帝即位，諸葛恪輔政，孫峻為侍中大將軍。恪強愎傲物，峻嶮側而好權。鳳皇三年，恪攻新城，無功而還。峻將以幼帝響恪而殺之。其日恪精神擾動，通夕不寐。張約、騰裔以峻謀告恪。恪曰：豎子其何能為，不過因酒食行酖毒耳。將親信人以藥酒自隨。恪將入，畜犬追銜其衣裾，不得去者三。恪顧拊犬頭曰：悑那？無苦也。既入，峻伏兵殺之。峻後病，夢為恪所擊。狂言常稱見恪。遂死。
周武帝好食雞卵，一食數枚。有監膳儀同，名拔虎，常進御食有寵。隋文帝即位，猶後監膳進食。開皇中暴死，而心尚暖。家人不忍殯之，三日乃蘇，能語。先云：輿我見至尊，為武帝傳說。既現而請。文帝引問，言曰：始忽見人來喚，隨至一處，有大地穴。所行之道徑入，纔到穴口，遙見西方有百騎來，儀衛如王者。俄至穴口，乃周武帝也。儀同拜之。帝曰：王喚汝證我事耳，汝身無罪。言訖即入宮中。使者亦引儀同令見宮門，引入庭前。見武帝與王同坐，而有加敬之容。使者令儀同拜王。王問曰：汝為帝作食，前後進白團幾枚？儀同不識白團，顧左右。左右教曰：名雞卵為白團也。儀同即答：帝食白團，實不記數。王謂帝曰：此人不記，當須出之。帝慘然不樂而起。忽見庭前有鐵床，并獄卒數十人，皆牛頭人身。帝已臥床上，獄卒用鐵梁壓之，帝兩脇剖裂處，雞子全出，俄與床齊，可十餘斛乃盡。王命數之訖，床及獄卒，忽然不見。帝又已在王坐。帝謂儀同云：為我相聞大隋天子。昔與我共食，倉庫玉帛亦我儲之。我今身為滅佛法，極受大苦。可為吾作功德也。於是文帝勅天下人出一錢，為追福焉。臨外祖齊公親見問時節，歸家具說。
後隋大業中，雍州長安縣有人姓趙，名文若，死經七日。家人大斂，將欲入棺，乃縮一脚。家人懼怕，不敢入棺，文若得活。眷屬喜問所由，文若報云：當死之時，見人引向閻羅王所。問文若：汝生存之時作何福業？文若答王：受持金剛般若經。王歎云：善哉！此福第一。汝雖福善，且將汝示其受罪之處，令一人引文若北行十步，至一牆孔，令文若入孔。隔壁有人引手，從孔中捉文若頭引出，極大辛苦。得度牆外，見大地獄，鑊湯苦具，罪人受苦，不可具述。乃有眾多猪羊、雞魚。鵝鴨之屬，競來從文若債命。文若云：吾不食汝身，何故見逼？諸畜生等各報云：汝往日時某年某月某處食我頭脚四支，節節分張，人各飲噉，何故諱之？文若見畜引實，不敢拒逆，唯知一心念佛，深悔諸罪。不出餘言，求與諸畜得活之時，具修福善，報謝諸畜。諸畜見為修福，一時放却。其引使人過，將文若至王所，說見受罪處訖。王付一盌釘，令文若食之。并用五釘釘文若頭項及以手足，然後放過。文若得蘇，具說此事。然患頭痛及以手足。久後修福，痛漸得差。從爾已來，精勤誦持金剛般若，不敢遺漏寸陰。但見道俗親疏，並勸受持般若。後因使至一驛廳上，暫時偃息，似如欲睡。于時夢見一青衣婦女，急速而來，請救乞命。文若驚寤，即喚驛長，問云：汝不為吾欲殺生不？驛長答云：實為公欲殺一小羊。文若問云：其羊作何色？答云：是青羖牸羊。文若報云：汝急放却，吾與價直，贖取放之。良由般若威力，冥資感應也。
唐殿中侍醫孫迴璞，濟陰人也。至貞觀十三年，從車駕幸九成宮三善谷，與魏太師隣家。甞夜二更聞外有人喚孫侍醫聲。璞起出看，謂是太師之命。既出，見兩人謂璞曰：官喚。璞曰：我不能步行。即取璞馬乘之。隨二人行，乃覺天地如晝日光明。璞怪訝而不敢言。二人引璞出谷，歷朝堂東，又東北行六七里，至苜蓿谷。遙見有兩人持韓鳳方行，語所引璞二人曰：汝等錯追，我所得者是。汝宜放彼人。即放璞。璞循路而還，了了不異平生行處。既至家，繫馬，見婢當戶眠。喚之不應。越度入戶，見其身與婦並眠，欲就之而不得。但著南壁立，大聲喚婦，終不應。屋內極明，見壁角中有蜘蛛網中二蠅，一大一小。并見梁上所著藥物，無不分明。唯不得就床，自知是死，甚憂悶恨，不得共妻別。倚立南壁，久之微睡，忽驚覺。覺身已臥床上，而屋中闇黑無所見。喚婦令起然火，而璞方大污流。起視蜘蛛網，歷然不殊。見馬亦大污，鳳方是夜暴死。後至十七年，璞奉勅馳驛往齊州療齊王祐疾。還至雒州東孝義驛，忽見一人來問曰：君是孫迴璞不？璞曰：是。君何問為？答曰：我是鬼耳。魏太師有文書追君為記室。因出文書示璞。璞視之，則鄭國公魏徵署也。璞驚曰：鄭公不死，何為遣君送書？鬼曰：已死矣。今為太陽都錄大監，故令我召君。迴璞引坐共食。鬼甚喜，謝璞。璞請曰：我奉勅使未還，鄭公不宜追我。還京奏事畢，然後聽命可乎？鬼許之。於是晝則同行，夜便同宿。遂至閿鄉，鬼辭曰：吾取過所，度關待君。璞度關出西門，見鬼已在門外。復同行至滋水。鬼又與璞別，曰：待君奏事訖，相見也。君可勿食葷辛。璞許諾。既奏事畢，而訪鄭公已薨。校其薨日，則孝義驛之前日也。璞自以必死，與家人訣別，而請僧行道，造像寫經，可六七日。夜夢前鬼來召，引璞上高山，山巔有大宮殿。既入見眾君子迎，謂曰：此人修福，不得留之，可放去。即推璞墮山，於是驚寤。遂至今無恙矣。迴璞自為臨說。
唐冀州頓丘縣有老母，姓李，年可七十。無子孤老，唯有奴婢兩人。家鎮酤酒，添灰少量，分毫經紀。貞觀年中，因病氣斷，死經兩日。凶器已具，但以心上少溫，然始蘇活。口云：初有兩人，並著赤衣，門前召出之。有上苻遣追，便即隨去。行至一城，有若州郭。引到側院，見一官人，衣冠大袖，憑案而坐，左右甚多。階下大有著枷鎖人，防援如生。官府者遣問老母：何因行濫酤酒，多取他物？擬作法華經己向十年，何為不造？老母具言：酒使婢作，量亦是婢。經己付錢一千文與隱師。即遣追婢，須臾即至，勘當元由。婢即笞四十放還。遣問隱師，報云是實。乃語老母云：放汝七日去，經了當來，得生善處。遂爾得活。復有人問，勘校老母初死之時，婢得惺悟，久而始蘇。腹背青腫，蓋是四十杖迹。隱禪師者，本是客僧，配寺頓丘，年向六七十。自從出家，即頭陀乞食，常一食齋，未甞暫輟。遠近大德，並皆敬慕。老母病死之後，隱師夢有赤衣人來問。夢中答云：造經是實。老母乃屈鄉閭眷屬及隱禪師行道，雇諸經生眾手寫經。經了正當七日。還見往者二人來前。母云：使人已來，並皆好住。聲絕即死。隱師見存，道俗欽敬。
唐東宮右監門兵曹參軍鄭師辯，年未弱冠時，暴死，三日而蘇。自言：初有數人見收，將行，入官府大門。見有囚百餘人，皆重行，北面立，凡為六行。其前行者，形狀肥白，好衣服，如貴人。後行漸瘦惡，或著枷鎖，或但去巾帶，皆行連袂，嚴兵守之。師辯至，配入第三行東頭第三立，亦去巾帶連袂。辯憂懼，專心念佛。忽見生平相識僧來入兵圍內，兵莫之止。因至辯所，謂曰：平生不修福，今忽如何？辯求哀請救。僧曰：吾今救汝得出，可持戒耶？辯許諾。須臾吏引入諸囚至官前，以次訊問。至門外為授五戒，用瓶水灌其額，謂曰：日西當活。又以黃帔一枚與辯曰：披此至家，家置淨處也。仍示歸路。辯披之而歸。至家褺帔，置床角上。既而目開身動，家人驚散，謂欲起屍。唯母不去，問曰：汝活耶？辯曰：日西當活。辯意時疑日午，問母。母曰：夜半。方知死生相違，晝夜相反。既至日西，能食而愈。猶見帔在床頭。及辯能起，帔形漸滅，而尚有光，七日乃盡。辯遂持五戒。後數年，有友人勸食猪肉。辯不得已，食一臠。是夜夢已化為羅剎，爪齒各長數尺，捉生猪食之。既曉，覺口𦛠，唾出血。使人視，滿口盡是凝血。辯驚不敢復食肉。又數年娶妻，妻家逼食，後乃無驗。然而辯自五六年來身臭，常有大瘡洪爛。然身不能愈，或恐以破戒之故也。臨昔與辯同直東宮，見其自說云耳。
唐右金吾兵曹京兆韋知十，至永徽中，煮一羊脚，半日猶生。，知十怒。家人曰：用柴十倍於常，不知何意如此？更命重煮，還復如故。乃命剖之，其中遂得一銅像，長徑寸焉。光明照灼，相好成就。其家一生不敢食酒肉。中山郎餘令親聞說之。
唐癰州萬年縣閻村，即㶚渭之間也。有婦女謝氏，適同縣元氏。有女適迴龍村人來阿照。謝氏永徽末亡。龍朔元年八月，託夢於來氏女。曰：我為生時酤酒，小作升方，取價太多，量酒復少。今坐此罪，於北山下人家為牛，近被賣與法界寺夏侯師家。今將我向城南耕稻田，非常辛苦。及寤，其女洟泣為阿照言之。至二年正月，有法界寺尼至阿照村。女問尼。尼報云：有夏侯師是實。女即就寺訪之。云：近於北山下買得一牛，見在城南耕地。其女洟泣求請，寺尼乃遣人送其女就之。此牛平常唯一人禁制，若遇餘人，必陸梁觝觸。見其女至，乃舐其遍體，又流淚焉。女即憑夏侯師贖之，乃隨其女去。今現在阿照家養飼。女常呼為阿孃，承奉不闕。京師王侯妃媵多令召視，競施錢帛。
唐龍朔元年，雒州景福寺比丘尼修行，房中有侍童任五娘死。後修行為五娘立靈，經月餘日。其姊及弟於夜中忽聞靈座上呻吟。其弟初甚恐懼，後乃問之。答曰：我生時於寺上食肉，坐此大苦痛。我體上有瘡，恐污床席，汝可多將灰置床上也。弟依其言置灰。後看床上，大有膿血。又語弟曰：姊患不能縫衣。汝大繿縷，宜將布來，我為汝作衫及襪。弟置布於靈床上，經宿即成。又語其妹曰：兒小時患漆，遂殺一螃蟹取汁，塗瘡得差。今入刀林地獄。肉中現有折刀七枚。願姊慈念，為作功德救助。知姊煎迫，交不濟辨。但隨身衣服，無益死者，今並未壞，請以用之。姊未報間，乃曰：兒自取去。良久又曰：衣服已來，見在床上。其姊試往觀之，乃所斂之服也。遂送淨土寺寶獻師處，憑寫金剛般若經，每寫一卷了，即報云：已出一刀。凡寫七卷了，乃云：七刀並得出訖，今蒙福助，即往託生。與姊及弟，哭別而去。吳興沈玄法說。淨土寺僧智整所說亦同。
依宣律師感應記云：四天王等告宣師曰：佛在世時，放大光明，佛告天人龍鬼神等：我之正法滅後，多有諸比丘執我小乘教迹，不解毘尼意，噵我聽諸比丘食肉。於是諸比丘等在僧伽藍內，殺害眾生，猶如獵師屠肆之處。復有比丘，純著繒帛，游行婬女酒肆之舍。不習三藏，不持禁戒。痛哉！苦哉！諸惡比丘謗黷我教，舌何不落！告諸比丘：我於無量劫來，捨頭目髓腦，或於飢饉世作大肉身，施彼餓者。或內外財施，未曾悋惜。從初發心乃至成佛，豈教弟子噉眾生肉耶？我既涅槃，諸惡比丘次補我處，為天人師，開導眾生，令得道果。豈有天人之師口噉眾生肉耶？我初成道時，雖開毘尼中聽食三種淨肉，亦非四生之類。是諸禪定之肉，是不思議肉，非汝所知。何故謗黷我教？我於涅槃、楞伽經中，一切生命雜肉皆已斷訖，不聽持戒之人食諸眾生身肉。若有惡比丘噵毘尼教中聽食魚肉，聽著蠶衣者，此是魔說。我成道已來，至於涅槃，唯服麤布白㲲三衣，未著繒帛，何為謗我耶？
夫五陰虛假，四大浮危。受斯偽質，事等畫瓶；感此穢形，又同杯器。內外無實，觸塗皆染。加復閻浮穢質，不淨充軀。常餐酒肉常食葷辛。臭氣上衝，諸天衣裂。善神捨衛，惡鬼交侵。凡夫僧尼，尚不樂近，何況聖賢而不遠離。兼復八苦煎逼，九橫摧年。念念遷流，心心起滅。徒染六情，終墜三惡。願各修身，淨其心口也。
如楞伽經云：佛言，大慧，如是一切葱韮蒜薤。臭穢不淨，能障聖道，亦障世間人天淨處，何況諸佛淨土果報。酒亦如是。
又涅槃經云：乃至食葱韮蒜薤，亦皆如是，當生苦處，穢污不淨，能障聖道，亦障世間人天淨處，何況諸佛淨土果報。酒亦如是，能障聖道，能損善業，能生諸過。
又雜阿含經云：不應食五辛，何等為五？一者木葱，二者革葱，三者蒜，四者興渠，五者蘭葱。
又梵網經云：若佛子，不得食五辛：大蒜、革葱、慈葱、蘭葱、興渠。是五種不得食。
又五辛報應經云：七眾等不得食肉葷辛讀誦經論，得罪。有病開在伽藍外白衣家服。已滿四十九日，香湯澡浴竟，然後許讀誦經論，不犯。
又僧祇、十誦、五分律等，更無餘治，開病比丘服蒜。聽七日在一邊小房內，不得臥僧床褥。眾大小便處講堂處，皆不得到。又不得受請及僧中食，不得就佛禮拜，得在下風處遙禮。七日滿已，澡浴熏衣，方得入眾。若有患瘡，醫教須香治者，佛令先供養佛已，然後許塗身。還在屏處，一同前法。
如僧祇律云：若在禪坊中啑者，不得放恣大啑。若啑來時當忍，以手掩鼻。若不可忍者，應手遮鼻而啑。勿洟唾污比座，若上座啑者，應言和南。下座啑，默然。
又四分律云：時世尊啑。諸比丘呪願言：長壽。時有居士啑及禮拜比丘，佛令比丘呪願言：長壽。
又僧祇律云：佛言：若急下風來者當制。若不可忍者，當向下坐。不得在前縱氣。若氣來不可忍者，當下道在下風放之。
又毘尼母經云：氣有二種：一者上氣，二者下氣。上氣欲出時，莫當人張口令出，要迴面向無人處張口令出。若下氣欲出時，不聽眾中出，要作方便出外，至無人處令出，然後來入眾。莫使眾譏嫌污賤。入塔時不應放下氣。安塔樹下大眾中皆不得令出氣。師前大德上座前，亦不得放下氣出聲。若腹中有病急者，應出外，莫令人生惡賤心。
如優鉢祇王經云：伽藍法界地漫大小行者，五百身墮拔波地獄，後經二十小劫，常遣肘手抱此大小便處臭穢之地，乃至黃泉。
又毘尼母經云：諸比丘住處房前閑處，小便污地，臭氣皆不可行。佛聞之，告諸比丘：從今已去，不聽諸比丘僧伽藍處處小行。當聚一屏猥處，若瓦瓶，若木筩，埋地中。就中小便已，以物蓋頭，莫令至臭氣。
又毘尼母經云：若上廁去時，應先取籌草。至戶前，三彈指作聲。若人非人令得覺知。若無籌，不得壁上拭，不得廁版梁棧上拭，不得用石，不得用青草土塊，軟木皮，軟葉奇木，皆不得用，所應用者，木竹𥯤作籌。度量法，極長者一磔手，短者四指。已用者，不得振令污淨者，不得著淨籌中，是名上廁法籌法。上廁有二處：一者起止處，二者用水處。用水處坐起褰衣，一切如起止處無異。廁戶前著淨瓶水。復應著一小瓶。若自有瓶者，當自用。若無瓶者，用廁邊小瓶，不得直用僧大瓶水令污。是名上廁用水法。塔前、眾僧、和尚阿闍梨前，不得張口大洟唾著地。若欲洟唾，當屏猥處，莫令人惡賤，是名唾法。
又三千威儀云：若不洗大小便，比丘得突吉羅罪。亦不得淨僧座具上坐，及禮三寶。設禮無福德。又至舍後上廁，有二十五事，：一、欲大小便，當行時，不得道上為上座作禮。二、亦莫受人禮。三、往時當直低頭視地。四、往當三彈指。，五、已有人彈指，不得逼。六、已上正住，彈指乃踞。七、正踞中。八、不得一足前一足却。九、不得令身倚。十、斂衣不得使垂圊中。十一、不得大咽使面赤。十二、當直視前，不得顧聽。十三、不得污壁。十四、不得低頭視圊中。十五、不得視陰。十六、不得以手持陰。十七、不得草蓋地。十八、不得持草畫壁作字。十九、用水不得大費。二十、不得污湔。二十一、用水不得使前手著後手。二十二、用土當三過。二十三、當用澡豆。二十四、三過用水。二十五、設見水草土，盡當語直日主者。若自手取為善。
又僧祇律云：大小行已，不用水洗而受用僧座具床褥，得罪。
又十誦律云：不洗大行處，不得坐臥僧臥具上，得罪。
又摩德勒伽論云：不洗大小行處，不得禮拜。餘無水處，若為非人所瞋，水神所瞋，或為服藥等開，不犯。
又三千威儀經云：不洗淨禮佛者，設禮無功德。
又雜譬喻經云：有一比丘不彈指來大小便，潛污中鬼面上。魔鬼大恚，欲殺沙門，沙門持戒。魔鬼隨逐伺覓其短，不能得便。
又賢愚經云：昔佛在世時，舍衛城中，有一貧人，名曰尼提。極貧下賤，常客除糞。佛知應度，即將阿難往到其所。正值尼提擔糞出城，而欲棄之，瓶破污身。遙見世尊，深生慚愧，不忍見佛。佛到其所，廣為說法。即生信心，欲得出家。佛使阿難將至河中，與水洗訖，將詣祇桓，佛為說法，得須陀洹。尋即出家，得阿羅漢果。國人及王聞其出家，皆生怨恨：云何佛聽此人出家？波斯匿王即往佛所，欲破此事。正值尼提在祇桓門大石上坐，縫補故衣。七百諸天香華供養。王見歡喜，請通白佛。尼提比丘身沒石中，出入自在。通白已竟，王到佛所，先問此事：向者比丘姓字何等？佛告王曰：是王國中下賤之人，除糞尼提。王聞佛語，謗心即除。到尼提所，執足作禮，懺悔辭謝。王白佛言：尼提比丘，宿作何業，受此賤身？佛告王曰：昔迦葉佛入涅槃後，有一比丘，出家自在，秉捉僧事。身暫有患，懶起出入，便利器中，使一弟子擔往棄之。然其弟子是須陀洹。以是因緣，流浪生死，常為下賤，五百世中為人除糞。由昔出家持戒功德，今得值佛出家得道。
又佛說除災患經云：佛告阿難：乃前過世迦葉佛時，人壽二萬歲，佛事終竟，復捨壽命。爾時有王，名曰善頸，供養舍利，起七寶塔，高一由延。一切眾生然燈燒香，香華繒綵，供養禮事。時有眾女欲供養塔，便共相率，掃除塔地。時有狗糞污穢塔地，有一女人手撮除棄，復有一人，見其以手除地狗糞，便唾笑之，曰：汝手已污，不可復近。彼女逆罵：汝弊婬物。水洗我手，便可復淨。佛天人師，敬意無已。手除不淨已，便澡手繞塔求願：今掃塔地，污穢得除，令我世世勞垢消滅，清淨無穢。時諸女人掃塔地者，今此會中諸女人是。爾時掃地，願滅塵勞，服甘露味。爾時以手除狗糞女者，今柰女是。爾時發願，不與污穢會，所生清淨。以是福報，不因胞胎臭穢之處，每因華生。以其爾時發一惡聲，罵言婬女，故今受是婬女之名。以值佛聞法，得須陀洹。
又雜寶藏經云：南天竺法家有一童女，必使早起，淨掃庭中門戶左右。有長者女早起掃地，會值如來於門前過，見生歡喜，注意看佛。壽命旋促，即終生天。夫生天者，法有三念。自思惟言：本是何身？自知人身。今生何處？定知是天。昔作何業來生於此？知由見佛歡喜善業，得此果報。感佛重恩，來供養佛。佛為說法，得須陀洹。
又新婆沙論云：昔德叉尸羅國有一女人，至月光王捨千頭處，禮無憂王所起靈廟。見有狗糞在佛座前。尋作是思：此處清淨，如何狗糞穢污其中？以手掃除，香泥塗飾。善業力故，令此女人遍體生香，如旋檀樹，口中常出青蓮華香。若諸眾生由不護淨故，因內煩惱，感諸外穢。故論頌言：
世間諸穢草，能穢污良田。
如是諸貪穢，穢污諸含識。
世間諸穢草，能穢污良田。
如是諸瞋穢，穢污諸含識。
世間諸穢草，能穢污良田。
如是諸癡穢，穢污諸含識。
又賢愚經云：佛在世時，羅閱城邊有一汪水，污泥不淨，多諸糞穢。國中人民以屎尿投中。有一大蟲，其形像蛇，加有四足，於其汪水東西馳走，或沒或出，經歷年載，常處其中，受苦無量。爾時世尊將諸比丘，至彼坑所，問諸比丘：汝識此蟲宿緣行不？諸比丘咸言：不知。佛言：毘婆尸佛時，有眾賈客入海取寶，大獲珍寶，平安還到。選寶上者，用施眾僧，規俟僧食。僧受其寶，付授摩摩帝。於後僧食向盡，從其求索，不與。眾僧苦索，摩摩帝瞋恚而語之言：汝曹噉𡱁。此寶屬我，何緣乃索。由其欺僧惡口罵故，身壞命終，墮阿鼻地獄。身常宛轉沸𡱁之中，九十一劫，乃從獄出。今墮此中。自從七佛已來，皆作其蟲。至賢劫千佛，各各皆爾。
又百緣經云：佛在王舍城迦蘭陀竹林時，尊者舍利弗、大目揵連，設欲食時，先觀地獄畜生餓鬼，然後方食。目連一餓鬼，身如燋柱，腹如太山，咽如細針，髮如錐刀，纏刺其身。諸支節間，皆悉火出，呻吟大喚，四向馳走，求索𡱁尿以為飲食。疲苦終日而不能得。即問鬼言：汝造何業受如是苦？餓鬼答言：有日之處，不煩燈燭。如來世尊今現在世，汝可自問。我今飢渴，不能答汝。爾時目連尋往佛所，具問如來。所造業行，受如是苦，具以上問。爾時世尊告目連曰：汝今善聽，吾為汝說。此賢劫中，舍衛城中有一長者，財寶無量，不可稱計。常令僕使壓苷蔗汁，以輸大家。有辟支佛，甚患渴病。良醫處藥，教服苷蔗汁，病乃可差。時辟支佛往長者家，乞苷蔗汁。時彼長者見來歡喜，尋勅其婦富那寄：我有急緣，定欲出去。汝今在後取苷蔗汁施辟支佛。時婦答言：汝但出去，我後自與。時夫出已，取辟支佛鉢，於其屏處，小便鉢中。以苷蔗汁，蓋覆鉢上，與辟支佛。辟支受已，尋知非是，投棄於地，空鉢還歸。其後命終，墮餓鬼中，常為飢渴所見逼切。以是業緣，受如是苦。佛告目連：欲知爾時彼長者婦，今富那寄餓鬼是。佛說是時，諸比丘等捨慳貪緣，厭惡生死，有得四沙門果者，有發辟支佛心者，有發無上菩提心者。爾時諸比丘聞佛所說，歡喜奉行。
頌曰：
噉他身血肉，貪毒無慈矜。
養茲身穢質，蟲寓內銷融。
不護僧淨器，受此廁中蟲。
後報入地獄，苦痛未知窮。
宋京師瓦官寺有釋慧果，婺州人。少以蔬食苦行自業。宋初游京師，止瓦官寺。誦法華、十地。嘗於廁前見一鬼，致敬於果云：昔為眾僧作維那，小不如法，墮在噉糞鬼中。法師德素高明，又慈悲為意，願助以拔濟之方也。又云：昔有錢三千文，霾在柿樹根下。願取以為福。果即告眾，掘取，果得錢三千文，為造法華一部，并設齋。後夢見此鬼云：已得改生，大勝昔日。果以宋太始六年卒，春秋七十有六。
齊永明中會稽釋弘明者，止雲門寺，誦法華，禮懺為業。每旦水瓶自滿，實諸天童子為給使也。又感虎來入室，伏床前，久之乃去。又見小兒來聽經，云：昔是此寺沙彌，為盜僧厨食，今墮廁中。聞上人讀經，故力來聽。願助方便，冀免斯累。明為說法，領解方隱。後山精來惱，明乃捉取，以腰繩繫之。鬼謝，遂放，因之永絕。
唐吳王文學陳郡謝弘敝妻，高陽許氏。武德初年遇患，死經四日而蘇。說云：被二三十人拘至地獄，未見官府，即聞喚，雖不識面，似是姑丈沈吉光語音。許問云：語聲似是沈丈，何因無頭？南間人呼姑姨夫皆為某姓丈也。吉光即以手提其頭，置於膊上，而誡許曰：汝且在此間，勿向西院。待吾為汝造請，即應得出。遂於語處而住，更不東西看。其吉光拪遑，似有經紀。凡經再宿，吉光始來，語許云：汝今此來，王欲令汝作其女伎。儻引見，不須道解絃管。如其不為所悉，可引吾為證也。少間有吏抱案引入。王果問之：解絃管不？許云：不解。復云：沈吉光具知。王問吉光。答云：不解。王曰：宜早放還，不須留也。于時光欲發遣，即共執案人籌度，不解其語。執案人云：娘子功德力雖強，然為先有少罪，隨便受却，身業俱淨，豈不快哉！更別引入一大院，其門極小，亦大見有人受罪。許甚驚懼，乃求於主者曰：生平修福，何罪而至斯耶？答曰：娘子曾以不淨盌盛食與親，須受此罪，方可得去。遂以銅汁灌口，非常苦毒。比蘇時，口內皆爛。光即云：可於此人處受一本經。記取將歸，受持勿怠。自今已去，保年八十有餘。許生曾未誦經，蘇後遂誦得經一卷。，詢訪人間，所未曾有。今見受持，讀誦不闕。其經見在，文多不載。蘇活之後，吉光尚存。以後二年，方始遇害。凡諸親屬有欲死者，三年以前並於地下預見。許之從父弟仁則說之云耳。
夫三界遐曠，六道繁興，莫不皆依四大相資，五根成體。聚則為身，散則歸空。然風火性殊，地水質異，各稱其分，皆欲求適。求適之理既難，所以調和之乖為易。忽一大不調，四大俱損。如地大增，則形體黑，肌肉青瘀，癥瘕結聚，如鐵如石。若地大虧，則四支損弱，或失半體，或偏枯殘戾，或毀明失聰。若水大增，則膚肉虛滿，體無華色，舉身萎黃，神顏常喪，手脚潢腫，膀胱脹急。若水大損，則瘦削骨立，筋現脈沈，脣舌乾燥，耳鼻焦閉，五藏內煎，津液外竭，六腑消耗，不能自立。若火大增，則舉體煩口，焦熱如燒，癰癤疽腫，瘡痍潰瀾，膿血流溢，臭穢競充。若火大損，則四體羸瘠，腑藏如氷，瞧隔凝寒，口若含霜，夏暑重裘，未甞溫慰，食不消化，患常嘔逆。若風大增，則氣滿胸塞，腑胃否隔，手足緩弱，四體疼痺。若風大損，則身形羸瘠，氣裁如線，動轉疲乏，引息如抽，咳嗽噫噦，咽舌難急，腹厭背軁，心內若氷，頸筋喉脈，奮作鼓脹。如是種種，皆是四大乍增乍損，致有痾疾。既一大嬰羸，則三大皆苦。展轉皆病，俱生煎惱。四大交反，良由苦報。無愧無恥，無恩無義。常隨四時，資給所須。晝夜將養，未曾荷恩。片失供承，便招病苦。既知無恩，徒勞養育。縱加美食華服，終成糞穢。但趣得支身，以除飢寒，終不為汝踵前蓄積。以勞我心，廢求修道。良由身為苦器，陰是坯瓶，易損難持。四大浮虛，亟相乖反；五陰緣假，多生惱患。所以稟形人世，逢穢濁之時；受質偽身，居悑畏之境。幽冥無量，神鬼河沙。種族尤多，草籌未辯。或依房依廟，附岳附丘。凡有含靈，並皆祇響。致使神爽冥昧，識慮昏茫。至於寤寐，多有恐悑。庶得臨危攝念，無俟三稱；在嶮逢安，寧勞千遍。願增益神道，加足威光，以善利生，無相惱害。誠言可錄，信驗有徵矣。
如佛說醫經云：人身中本有四病：一地，二水，三火，四風。風增氣起，火增熱起，水增寒起，土增力盛。本從是四病,起四百四病。故土屬身,水屬口,火屬眼,風屬耳。火少寒多目冥。春正月,二月,三月寒多。夏四月,五月,六月風多。秋七月,八月,九月熱多。冬十月,十一月,十二月有風有寒。何以故春寒多者？以萬物皆生,以寒出故寒多。何以故夏風多者以萬物榮華,陰陽合聚故風多。何以故秋熱多者以萬物成熟故熱多。何以故冬有風有寒者以萬物終亡,熱去故有風寒。三月,四月,五月,六月,七月時得臥。何以故以風多故身放。八月,九月,十月,十一月,正月,二月不時不得臥。何以故？以寒多身縮。春三月有寒故，不得食麥豆，宜食糠米醍醐諸熱物。夏三月風，不得食芋豆麥，宜食糠米乳酪。秋三月有熱，不得食糠米醍醐。宜食細米麨蜜稻黍。冬三月有風寒，陽興陰合，宜食糠米胡豆羹醍醐。有時臥風起有時滅。有時臥火起，有時滅。有時寒水起，有時滅。人得病有十因緣：一，久坐不臥，二，食無貸，三憂愁，四，疲極，五，婬泆，六，瞋恚，七，忍大便，八，忍小便，九，制上風，十，制下風。從十因緣生病。有九因緣命未當盡，為其橫死。
又智度論云：四百四病者，四大為身，常相侵害，一一大中，百一病起。冷病有二百二，水風起故。熱病有二百二，地火起故。火熱相地堅相。堅相故難消，難消故能起熱病。血肉筋骨脈髓等是地分。除其業報者，一切法皆和合因緣生也。
夫四大難調，六腑更反。以有報身，忽嬰疚疾。或有捨俗出家，孤游獨宿；或有貧病老弱，無人侍衛。若不互看，命將安寄？故四分律：佛言：自今已去，應看病人，應作瞻病人。若欲供養我者，應先供養病人。乃至路值五眾出家人病，佛制七眾皆令住看。若捨而不看，皆結有罪故。諸佛心者，以大慈悲為體。隨順我語，即是佛心也。
如僧祇律云：若道逢出家五眾病人，即應覓車乘馱載，令如法供養。乃至死時，亦應闍維殯埋，不得捨棄。病人有九法成就，必當橫死：一、知非饒益食而貪食，二、不知籌量，三、內食未消而食，四、食未消而擿吐出，五、已消應出而強持，六、食不隨病，七、隨病食而不籌量，八、懈怠，九、無慧。
又增一阿含經云：爾時世尊告諸比丘：若瞻病人成就五法，不得時差，恒常在床褥。云何為五？一、瞻病之人不別良藥；二、懈怠無勇猛心；三、常喜瞋恚，亦好睡眠：四、但貪衣食故，瞻視病人；五、不以法供養故，亦不與病人語談往返。是謂瞻病之人成就五法，不得時差。又生經：世尊以偈讚曰：
人當瞻疾病，問訊諸危厄，
善惡有報應，如種果獲實。
世尊則為父，經法以為母，
同學者兄弟，因是而得度。
又彌勒所問本願經云：佛語阿難：我本求道時，勤苦無數，乃得成佛，其事非一。佛言阿難：乃往過世時，有太子，號曰所現，端正姝好，從園觀出，道見一人得病困篤。見已有哀傷之心，問於病人：以何等藥得療卿病？病者答曰：唯王身血得療我病。爾時太子即以利刀刺身出血，以與病者。至心施與，意無悔恨。爾時太子者，即我身是。四大海水尚可斗量，我身施血不可稱限。又往過世有王太子，號曰蓮華王，端正姝好，從園觀出，道見一人身體病癘。見已哀念，問於病者：以得何藥療於汝病？病者答曰：得王身髓以塗我身，其病乃愈。是時太子即破身骨，以得其髓，持與病者。歡喜惠施，心無悔恨。爾時太子者，即我身是。四大海水尚可斗量，身髓布施不可稱計。
又往去世有王，號曰月明，端正姝好，從宮而出，道見盲者貧窮飢餓，隨道乞丐，往趣王所。爾時月明王見此盲人，哀之淚出，謂於盲者：有何等藥得療卿病？盲者答曰:唯得王眼,能愈我病，眼乃得視。是時明王自取兩眼，以施盲者。其心清然，無一悔意。爾時月明王者，即我身是。須彌之山尚可稱知斤兩，我眼布施不可稱計。
佛語阿難：彌勒菩薩本求道時，不持耳鼻身命等施，以成佛道。但以善權方便安樂之行，得彼無上正真之道。阿難白佛：以何善權得致佛道？佛語阿難：彌勒菩薩晝夜各三，正衣束體，叉手，下膝著地，向十方佛說此偈：
我悔一切過，勸助眾道德。
歸命禮諸佛，令得無上慧。
又法句喻經云：昔有一國，名曰賢提。時有長老比丘長病委頓，羸瘦垢穢，在賢提精舍中臥，無瞻視者。佛將五百比丘往到其所，使諸比丘傳共視之，為作漿粥。而諸比丘聞其臭處,皆共賤之。佛使帝釋取其湯水,佛以金剛之手洗病比丘身體。地尋震動,豁然大明,莫不驚肅。國王臣民、天龍鬼神、無央數人，往到佛所，稽首作禮，白佛言：佛為世尊，三界無比，道德已備，云何屈意洗病比丘？佛告國王及眾會者言：如來所以出現於世，正為此窮厄無護者耳。供養病瘦沙門道人，及諸貧窮孤獨老人，其福無量，所願如意，會當得道。王白佛言：今此比丘宿有何罪，因病積年，療治不差？佛告王曰：往昔有王，名曰惡行，治政嚴暴。使一多力五百，主令鞭人。五百假王威怒，私作寒暑。若欲鞭者，齎其價數，得物者鞭輕，不得鞭重，舉國患之。有一賢者為人所謀，應當得鞭。報五百言：吾是佛弟子，素無罪過，為人所枉，願小垂恕。五百聞是佛弟子，輕手過鞭，無著身者。五百壽終，墮地獄中，栲掠萬毒。罪滅復出，墮畜生中，常被撾杖，五百餘世。罪畢為人，常嬰重病，痛不離身。爾時國王者，今調達是。五百者，今此病比丘是。時賢者，今吾身是。吾以前世為其恕，鞭不著身，是故世尊躬為洗之。人作善惡，殃福隨人。雖更生死，不可得免。於是世尊即說偈言：
撾杖良善，妄讒無罪，其殃十倍。
災迅無赦，生受酷痛，形體毀坼，
自然惱病，失意恍惚，人所輕笑。
或縣官厄，財產耗盡，親戚離別，
舍宅所有，災火焚燒，死入地獄，
如是為十。
時病比丘聞佛此偈及宿命事，剋心自責，所患除愈，得阿羅漢道。賢提國王沒命奉行，得須陀洹道。
又善生經云：瞻病人不應生厭。若自無物，出外求之。若不得，貸三寶物。看差已，十倍還之。五百問事云：看病人，將病人物，為病人供給所須，不問病者，或問起嫌，並不得用。若已取者，應償。不還犯重罪。又四分律云：看病得五功德：一、知病人可食不可食，可食便與。二、不惡賤病人大小便利唾吐。三、有慈愍心，不為衣食故看。四、能經理湯藥，乃至差，若命終。五、能為病人說法歡喜，己善法增長。
夫人有四支五藏，壹覺壹寐，呼吸吐納，精氣往來。流而為榮衛，彰而為氣色，發而為音聲。此人之常數也。陽用其精，陰用其形，天人所同也。及其失也，承則生熱，否則生寒。結而為瘤贅，陷而為癰疽。奔而為之惴，竭而為焦。故良醫導之以鍼石，救之以藥濟。聖人和之以至德，輔之以人事。故體有可愈之疾，天地有可消之災也。
如增一阿含經云：爾時世尊告諸比丘：有三大患。云何為三？一、風為大患，二、痰為大患，三、冷為大患。然有三良藥治：若風患者，蘇為良藥，及蘇所作飯食。若痰患者，蜜為良藥，及蜜所作飯食。若冷患者，油為良藥，及油所作飯食。是謂三大患，有此三藥治。如是比丘亦有三大患：一、貪欲，二、瞋恚，三、愚癡。然有三良藥治：一、若貪欲起時，以不淨往治，及思惟不淨道。二、若瞋恚大患者，以慈心往治，及思惟慈心道。三、若愚癡大患者，以智慧往治，及思惟因緣所起道。是謂比丘有此三大患，有此三藥治。
又金光明經云：佛在世時，有持水長者，善知醫方，救諸病苦。持水長者有子，名曰流水。端正第一，威德具足，受性聰敏，善解諸論。見諸眾生受諸苦惱，時長者子即至父所，說偈問言：
云何當知，四大諸根，衰損伐謝，
而得諸病？云何當知，飲食時節，
若食食已，身火不滅？云何當知，
治風及熱，水過肺病，及以等分？
何時動風，何時動熱，何時動水，
以害眾生？時父長者，即以偈頌，
解說醫方，而答其子：三月是夏，
三月是秋，三月是冬，三月是春。
是十二月，三三而說。從如是數，
一歲四時。若二二說，足滿六時。
三三本攝，二二現時。隨是時節，
消息飲食；是能益身，醫方所說。
隨時歲中，諸根四大，代謝增損，
令身得病。有善醫師，隨順四時，
三月將養，調和六大，隨病飲食，
及以湯藥。多風病者，夏則發動。
其熱病者，秋則發動。等分病者，
冬則發動。其肺病者，春則增劇。
有風病者，夏則應服，肥膩醎酢，
及以熱食。有熱病者，秋服冷甜，
等分冬服，甜酢肥膩。肺病春服，
肥膩辛熱。飽食然後，則發肺病；
於食消時，則發熱病。食消已後，
則發風病。如是四大，隨三時發，
病風羸損，補以蘇膩；熱病下藥，
服呵梨勒。等病應服，三種妙藥，
所謂甜辛，及以蘇膩。肺病應服，
隨時吐藥。若風熱病，肺病等分，
違時而發，應當任師，籌量隨病，
飲食湯藥。
又智度論云：般若波羅蜜能除八萬四千病根本。此之八萬四千，皆從四病起：一貪，二瞋，三癡，四三毒等分。此之四病各分二萬一千。以不淨觀除貪欲二萬一千煩惱，以慈悲觀除瞋恚二萬一千煩惱，以因緣觀除愚癡二萬一千煩惱，總用上藥除等分病二萬一千煩惱。譬如寶珠能除黑暗，般若波羅蜜亦能除三毒煩惱病。
蓋聞三界之宅，寔四大之器；六塵之境，是五陰所居。良由妄想虛搆，惑倒交興，致使萬苦爭纏，百憂總萃。今既報熟，命臨風燭。然眾生貪著，至死不覺。恐在舊所戀愛資財，染著眷屬。佛教移處，令生厭離，知無常將至，使興心正念也。
如僧祇律云：若是大德病者，應在露現處上好房中，擬道俗問訊生善。瞻病人每須燒香然燈，香汁塗地，供待人客。依西域祇桓寺圖云：寺西北角日光沒處，為無常院。若有病者，安置在中。堂號無常，多生厭背。去者極眾，還唯一二。其堂內安一立像，金色塗者，面向東方。當置病人，在像前坐。若無力者，令病人臥，面向西方，觀佛相好。其像手中繫一五色綵幡，令病人手執幡脚，作往生淨土之意。坐處雖有便利，世尊不以為惡。原其此土，本是雜穢之處，猶降靈俯接下類群生。況今將命投佛，寧相棄捨。隨病人所樂何境，或作彌陀、彌勒、阿閦、觀音等形、如前安置。燒香散華，供養不絕，生病者善心。
夫三界非有，五陰皆無。四倒十纏，共相和合。一切如電，揮萬劫於俄頃；丘井易淪，終漂沈於苦海。迷途遂遠，弱喪亡歸。區區七尺。莫知其假。耳目之外，終自空談。靡依靡救，不信不受。生靈一謝，再返無期。所以撫心自惻，臨危安泰也。
故十誦律云：看病人應隨病者先所習學而讚歎之。不得毀呰，退本善心。
又四分律云：為病人說法，令其歡喜。
又毘尼母論云：病人不用看病人語，看病人違病者意並得罪。又華嚴經臨終為病人說偈云：
又放光明名見佛，彼光覺寤命終者，
念佛三昧必見佛，命終之後生佛前。
念彼臨終勸念善，又示尊像令瞻敬，
又復勸令歸依佛，因是得成見佛光。
往生論云：若善男子善女人修五念成就者，畢竟得生安樂國土，見彼阿彌陀佛。何等為五？一者禮拜，二者讚歎，三者作願，四者觀察，五者迴向。又隨願往生經云：佛告普廣菩薩：若四輩男子女人臨終之日，願生十方佛剎土者，當先洗浴身體，著鮮潔之衣，燒眾名香，懸繒幡蓋，歌讚三寶，讀誦尊經。為病者說因緣譬喻，善巧言詞，微妙經義。苦空非實，四大假合，形如芭蕉，中無有實，又如電光，不得久停。故云：色不久鮮，當歸壞敗。精誠行道，可得度苦。隨心所願，無不獲果。
述曰：如前教已，復將經像至病人所，題其經名、像名，告語示之。使開目覩見，令其惺寤。兼請有德智人，讀誦大乘，助揚讚唄。幡華亂墜，宛轉目前。香氣氛氳，常注鼻根。常與善語，勿傳惡言。以臨終時多有惡業相現，不能立志排除。是故瞻病之人，特須方便善巧誘，使心心相續，剎那不駐。乘此福力，作往生淨土之意。故智度論云：從生作善，臨終惡念，便生惡道。從生作惡，臨終善念而生天上。又維摩經云：憶所修福,念於淨命。
又正法念經云:若有眾生持戒,於破戒病人,不求恩惠,心不疲厭,供養病人,命終生普觀天,五欲縱逸,不知厭足。而說頌曰：
紫紈未可得，漳濱徒再離，
一逢犬馬病，賁育罷驅馳。
既無九轉術，復闕萬金奇，
不著授盥掌，唯夢蓮華池。
晉南郡議曹椽姓歐，得病經年，骨消肉盡。巫醫備至，無復方計。其子夜如得睡眠，夢見數沙門來視其父。明旦便往詣佛圖，見諸沙門，問:佛為何神？沙門為說事狀。便將諸道人歸，請讀經。再宿,病人自覺病如輕。晝得小眠,如舉頭見門中有數十小兒,皆五綵衣,手中有持幡仗者、刀矛者，於門走入。有兩小兒在前，徑至簾前。忽便還走，語後眾人：小住，小住。屋中純是道人。遂不復來前。自此後，病漸漸得差。。
晉陳國袁無忌，寓居東平。永嘉初得疫癘，家百餘口，死亡垂盡。往避大宅，權住田舍。有一小屋，兄弟共寢，版床薦席數重。夜眠失曉，床出在戶外。宿昔如此。兄弟怪悑皆不眠。後見一婦人來在戶前，知忌等不眠，前却戶外。時未署明，月朗見之。綵衣白莊，頭上有花鍤及銀釵、象牙梳。忌等便逐之。初繞屋走四倒，頭髮及花鍤之屬皆墮落。忌悉拾之。仍復出門南走。臨道有井，遂入井中。忌還眠。天曉視花鍤及釵牙梳，並是真物。掘壞井，得一楸棺，三分井水所漬。忌便易棺器衣服，還其物，於高燥處葬之，遂斷。。
晉沙門康法朗學於中山。永嘉中與一比丘，西入天竺。行過流沙千有餘里，見道邊敗壞佛圖，無復堂殿，蓬蒿沒人。法朗等下瞻禮拜，見有二僧，僧各居其傍。一人讀經，一人患痢，穢污盈房。其讀經者了不營視。朗等惻然興念，留為煮粥，掃除澣濯。至六日，病者稍困，注痢如泉。朗等共料理之。其夜朗等並謂病者必不移旦。至明晨往視，容色光悅，痛狀休然。屋中穢物，皆是華馨。朗等乃寤是得道真士以試人也。病者曰：隔房比丘是我和尚，久得道慧，可往禮覲。法朗等先嫌讀經沙門無慈愛心。聞已，乃作禮悔過。讀經者曰：諸君誠契并至，同當入道。朗公宿學業淺，此世未得願也。謂朗伴云：慧此若，植根深，當現世得願。因而留之。法朗後還中山，為大法師，道俗宗之。
晉雒陽大市寺有安慧則，未詳氏族。少無常性，卓越異人，而工正書，善能談吐。晉永嘉年中，天下疫病，則晝夜祈誠，願大神降藥，以愈萬民。一日出寺門，見兩石形如甕。則疑是異物，取看之，果有神水在內。病者飲服，莫不皆愈。後止雒陽犬市寺，手自細書黃縑，寫大品一部，合為一卷。字如小豆，而分明可識。凡十餘本。以一本與汝南周仲智妻胡氏供養。胡母過江，齎經自隨。後為災火所延，倉卒不暇取經，悲泣懊惱。火息後，乃於灰中得之。首軸顏色，一無虧損。于時同見聞者，莫不迴邪改信。此經今在京師簡靖寺靖首尼處。
晉沙門竺法義，山居好學，住在始寧保山。後得病積時，攻治備至，而了不損。日就綿篤，遂不復自治，唯歸誠觀世音。如此數日，晝眠，夢見一道人來候其病，因為治之，刳出腸胃，湔洗腑藏。見有結聚不淨物甚多。洗濯畢，還內之，語義曰：汝病已除。眠覺，眾患豁然，尋得復常。案其經云：或現沙門梵志之像。意者義公所夢其是乎！義以太元七年亡。自竺長舒至義六事，並宋尚書令傅亮所撰。亮自云其先君與義游處，義每說其事，輒懍然增肅焉。
宋羅璵妻費氏者，寧蜀人。父悅，宋寧州刺史。費少而敬信，誦法華經數年，勤至不倦。後忽得病苦，心痛守命。闔門惶懼，屬纊待時。費氏心念：我誦經勤苦，宜有善祐，庶不於此遂致死也。既而睡臥食頃，如寤如夢。見佛於窓中授手，以摩其心，應時都愈。一堂男女婢僕悉覩金光，亦聞香氣。璵從妹即琰外族曾祖尚書中兵部費愔之夫人也。于時省疾床前，亦具聞見。於是大興信悟，虔戒至終。每以此瑞進化子姪焉。
宋時王文明，宋泰始末作江安令。妻久病，女於外為母作粥，將熟，變而為血。棄之更作，亦復如初。如此者再。母尋亡沒。其後兒女在靈前哭，忽見其母臥靈床上，貌如平生。諸兒號感，奄然而滅。文明先愛其妻手下婢，妊身將產。葬其妻日，使婢守屋，餘人悉詣墓所。部伍始發，妻便現形，入戶打婢。其後諸女為父辦食，殺鷄刳洗已竟，鷄忽跳起，軒首長鳴。文明尋卒，諸男相繼喪亡。
宋李清者，吳興於潛人也。仕桓溫大司馬府參軍督護。於府得病，還家而死。經夕蘇活。說云：初見傳教持信幡喚之，云：公欲相見。清謂是溫召，即起束帶而去。出門見一竹輿，便令入中。二人推之，疾速如馳。至一朱門，見阮敬。時敬死已三十年矣。敬問清曰：卿何時來？知我家何似？清云：卿家異惡。敬便雨淚言：知吾子孫如何？答云：且可。：我今令卿得脫，汝能料理吾家不。清云：能。若能如此，不負大恩。敬言：僧達道人是官師，甚被敬禮。當苦告之。還內，良久遣人出云：門前四層寺，官所起也。僧達常以平旦入寺禮拜。宜就求哀。清往其寺，見一沙門，語曰：汝是我前七生時弟子，已經七世受福，迷著世樂，忘失本業，背正就邪，當受大罪，今可改悔。和尚明出，當相佐助。清還先輿中，夜寒齽凍。至曉門開，僧達果出至寺。清便隨逐稽顙。僧達云：汝當革心為善，歸命佛法，歸命比丘僧。受此三歸，可得不橫死。受持勤者，亦不經苦難。清便奉受。又見昨所遇沙門，長跪請曰：此人僧中宿世弟子，忘失正法，方將受苦。先緣所追，今得歸命，願垂慈愍。答曰：先是福人，當易扶濟耳。便還向朱門。俄遣人出云：李參軍可去。敬時亦出，與清一青竹枝。令閉眼騎之。清如其語，忽然至家。家中啼哭及鄉親塞堂，欲入不得。會買材還，家人及客赴監視之，唯屍在地。清入至屍前，聞其屍臭，自念悔還。但外人逼突，不覺入屍時，於是而活。即營理敬家，分宅以居。於是歸心三寶，勤信法教，遂作佳流弟子。
宋長于寺有釋曇頴，會稽人。少出家，謹於戒行，誦經十餘萬言。止長于寺。善巧宣唱，天然獨絕。頴甞患癬瘡，積治不除。房內常供養一觀世音像，晨夕禮拜，求差此疾。異時忽見一蛇，從像後緣壁上屋。須臾有一鼠子從屋墮地，涎涶沐身，狀如已死。頴候似活，即取竹刮除涎涶。又聞蛇所吞鼠，能療瘡疾。即行取涎涶以傅癬上。所傅既遍，鼠亦還活。信宿之間，瘡痍頓盡。方悟蛇之與鼠，皆是祈請所致。於是君王所重，名播遐邇。後卒所住，年八十一。
魏中書郎王長豫，有美名。父丞相至所珍愛。遇疾轉篤。丞相憂念特至。政在床上坐，不食已積日。忽為現一人，形狀甚壯，著鎧執刀。王問：君是何人？答曰：僕是蔣侯也。公兒不住。欲為請命。故來耳，勿復憂。王欣喜動容。即命求食，食遂至數升。內外咸未達所以。食畢忽復慘然謂王曰：中書命盡，非可救者。言終不見。
前齊永明中，楊都高座寺釋慧進者，少雄勇游俠。年四十，忽寤非常，因出家。蔬食布衣，誓誦法華。用心勞苦，執卷便病。迺發願造百部，以悔先障。始聚得一千六百文，賊來索物。進示經錢，賊慚而退。爾後遂成百部，故病亦愈。誦經既度，情願又滿，迴此誦業，願生安養。聞空中告曰：汝願已足，必得往生。無病而卒，八十餘矣。
隋文成郡馬頭山釋僧善，姓席氏，絳郡正平人也。仁壽之歲，其道彌隆。及疾篤將亟，告弟子曰：吾患腸中冷結者。昔在少年，山居服業，糧粒既斷，嬾往追求。噉小石子，用充日夕。因覺為病。死後破腸看之，果如所言。若吾終後，不須焚燎，外損物命。可坐于甕中埋之。以大業初年卒于大黃巖中。道俗依言而殯。絳州僧襲比丘，承習善公，不虧化法。善師終日，他行不見。後尋其遺骸，莫知所在。忽聞爆聲振裂，響發林谷。見地分涌，甕出于外，骸骨如雪，唯舌存焉。紅赤鮮映，逾於生日。因取舌、骨。肉以為塔。
唐貞觀二十年征龜茲。有薩孤訓者。為行軍倉曹參軍。及屠龜茲城後，乃於精舍剝佛面取金。旬日之間，眉毛總落。還至伊州，乃於佛前悔過。所得金者，皆迴造功德。未幾，眉毛復生。
唐鋒州南孤山陷泉寺沙門徹禪師，曾行遇癩人在穴中。徹引出山中，為鑿穴給食，令誦法華經。素不識字，加又頑鄙。句句授之。終不辭倦。誦經向半，夢有教者。自後稍聰。得五六卷，瘡漸覺愈。一部既了，鬚眉平復，膚色如常。故經云：病之良藥。斯言驗矣。
電子佛典，完成日期：
夫色性無象，觸必歸空。三世若假，入微終散。雖復迴天震地之威，會歸磨滅；齊冠楚組之麗，靡救埃壤。所以形非定質，眾緣所聚。四塵不同，風火常異。坼而離之，本非一物。燕肝越膽，未足為譬。菩薩利生，方窮其旨。而積此淪昏，生生不已。一念儻值，曾未移時。障習相蕩，旋迷厥路。橫指呼空，名之為有；養己傷命，號之為毒。蓄身外之財，以充其慾；攘非己之分，用成其侈。豈直溫肌嗛腹，若此而已哉！至於積篋盈藏，溢爼充庖。無始迄今，供此幻我，亦未厭足。靜思此事，豈不罪歟？今既覺過，徒畜坏瓶。物我俱空，寶惜何在？是以體知幻偽，大士常心；捨妄求真，菩薩常願。證知三界為晨夜之宅，惺悟四生為夢幻之境。外云：生以身為逆旅，死當以天地為棺槨。內云：王子投身，功逾九劫；刳肌貿鴿，駭震三千。將今類古，冀望同爾。欲使白牛有長路之能，寶舟有彼岸之力也。
如金光明經云：佛告大眾：過去有王名摩訶羅陀，常行善法，無有怨敵。時有三子，殊特第一。第一太子，名摩訶波那羅，次子名摩訶提婆，小子名摩訶薩埵。是三王子，於園游戲，漸到竹林，憩駕止息。第一王子作如是言：我於今日心甚悑懼。於是林中，將無衰損。第二王子復作是言：我於今日不自惜身，但離所愛，心憂愁耳！第三王子復作是言：我於今日獨無悑懼。亦無愁惱。山中空寂，神仙所讚。是處閑靜，令人安隱。轉復前行，見有一虎，適產七日而有七子，圍繞周匝，飢餓窮悴，身體羸損，命將欲絕。第一王子見是虎已，言：若為飢逼，必還噉子。第三王子言：君等誰能與此虎食？第一王子言：此虎餘命無幾，不容餘處為其求食，命必不濟。誰能為此不惜身命？第二王子言：一切難捨，不過己身。第三王子言：若諸大士欲利益他，生大悲心，不足為難。時諸王子心大愁憂，久住視之，目未曾捨。作是觀已，尋便離去。爾時第三王子言：我今捨身時已到矣！我從昔來，多棄是身，都無所為。隨時將養，令無所乏，而不知恩，反生怨害，然復不免無常敗壞。今捨此身，作無上業，於生死海中，作大橋梁，永離憂患無常變異，智慧功德具足成就。即便語言：兄等今者可與眷屬還其所止。爾時王子摩訶薩埵還至虎所，脫身衣裳，置竹枝上，作是誓言：我今為利諸眾生故，證於最勝無上道故，欲度三有諸眾生故。是時王子作是誓已，即自放身，臥餓虎前。以大悲力，虎無能為。王子念言：虎今羸瘦，身無勢力，不能得我身血肉食，即起求刀，了不能得。即以乾竹刺頸出血。是時大地六種震動，日無精光。又雨雜華，種種妙香。時虛空中有諸天見，心生歡喜，歎未曾有：善哉大士，真大悲者。為眾生故，能捨難捨，不久當證清淨涅槃。是虎見血流污王身，即便舐血，噉食其肉，唯留餘骨。爾時兩兄見地大動，日無精光，雨諸華香：必是我弟捨所愛身。時二王子心大愁悑。洟泣悲歎，容貌樵瘁，復共相將，還至虎所。見弟所著衣裳，皆悉在一竹枝之上，骸骨髮爪，布散狼籍，流血處處，遍污其地。見已悶絕，不自勝持，投身骨上，良久乃寤。即起舉手，呼天而哭：我弟幼稚，才能過人，父母所愛。奄忽捨身，我今還宮，父母設問，當云何答？我寧在此併命一處，不忍還見父母眷屬。時小王子所將侍從各散諸方，互相謂言：今者我天為何所在？
爾時王妃於睡眠中，夢乳被割，牙齒墮落，得三鴿雛，一為鷹食。爾時王妃大地動時，即便驚寤。心大愁悑，而說偈言：
今日何故，大地大水，一切皆動，
物不安所？日無精光，如有覆蔽；
我心憂苦，目動。如我今者，
所見瑞相，必有災異，不祥苦惱。
於是王妃說是偈已，時有青衣在外，聞王子消息，心驚惶悑。即啟王妃，作如是言：向者在外，聞諸侍從推覓王子，不知所在。王妃聞已，生大憂惱，至大王所，具傳此事。王聞悶絕，悲哽苦惱，收淚而言：如何今日失我心中所愛重者？爾時世尊欲而說偈言：
我於往昔，無量劫中，捨所重身，
以求菩提。若為國王，及作王子，
常捨難捨，以求菩提。我念宿命，
有大國王，其王名曰，摩訶羅陀。
是王有子，能大佈施，其子名曰，
摩訶薩埵。複有二兄，長者名曰，
大波那羅，次名大天。三人同遊，
至一空山，見新產虎，饑窮無食。
時勝大王，生大悲心，我今當捨，
所重之身。此虎或為，饑餓所逼，
倘能還食，自所生子。即上高山，
自投虎前，為令虎子，得全性命。
是時大地，及諸大山，皆悉震動，
驚諸蟲獸。虎狼獅子，四散馳走，
世間皆暗，無有光明。是時二兄，
故在竹林，心懷憂惱，愁苦涕泣。
漸漸推求，遂至虎所，見虎虎子，
血汙其口。又見骸骨，發毛爪齒，
處處迸血，狼藉在地。是二王子，
見是事已，心更悶絕，自躃於地。
以灰塵土，自塗坌身，忘失正念，
生狂癡心。所將侍從，親見是事，
亦生悲慟，失聲號哭。互以冷水，
共相噴灑，然後穌息，而複得起。
是時王子，當捨身時，正值後宮，
妃後婇女，眷屬五百，共相娛樂。
王妃是時，兩乳汁出，一切肢節，
痛如針刺。心生愁惱，似喪愛子。
於是王妃，疾至王所，其聲微細，
悲泣而言。大王今當，諦聽諦聽。
憂愁盛火，今來燒我。我今二乳，
俱時汁出，身體苦切，如被針刺。
我見如是，不祥瑞相，恐更不復，
見所愛子。今以身命，奉上大王，
願速遣人，求覓我子。夢三鴿難，
在我懷抱。其最小者，可適我心。
有鷹飛來，奪我而去。夢是事已，
即生憂惱。我今愁怖，恐命不濟，
願速遣人，推求我子。是時王妃，
說是語已，即時悶絕，而複躃地。
王聞是語，複生憂惱，以不得見，
所愛子故。其王大臣，及諸眷屬，
悉皆聚集，在王左右。哀哭悲號，
聲動天地。爾時城內，所有人民，
聞是聲已，驚愕而出。各相謂言，
今是王子，為活來耶，為己死亡？
如是大士常出軟語，為眾所愛，
今難可見。已有諸人，入林推求，
不久自當，得定消息。諸人爾時，
慞惶如是，而複悲號，哀動神祇。
爾時大王，即從座起，以水灑妃，
良久乃蘇。還得正念，微聲問王，
我子今者，為死活耶？爾時王妃，
即告其妃，我今當遣，大臣使者，
周遍東西，推求其子。汝今且可，
莫大憂愁。大王如是，慰喻妃已，
即便嚴駕，出其宮殿。
是時大王，既出城已，四向顧望，
求覓其子，煩惋心亂，靡知所在。
最後遙見，有一信來，
既至王所，作如是言，願王莫愁，
諸子猶在。不久來至，令王得見。
須臾之頃，復有臣來，
大王當知，一子已終，二子雖存哀瘁無賴。第三王子，見虎新產，
飢窮七日，恐還食子。見是虎已，
深生悲心，發大誓願，當度眾生，
於未來世，證成菩提。即上高處，
投身餓虎虎飢所逼，便起噉食。
一切血肉，已為都盡，唯有骸骨，
狼籍在地。是時大王，聞臣語已，
轉復悶絕，失念躄地。憂愁盛火，
熾然其身。諸臣眷屬，亦復如是。
以水灑王，良久乃蘇，復起舉手，
號天而哭。復有臣來，而白王言，
向於林中，見二王子，愁憂苦毒，
悲號啼哭，迷悶失志，自投於地。
臣即求水，灑其身上，
是最小子，我所愛重，無常大鬼，
奄便吞食。其餘二子，今雖存在，
而為憂火，之所焚燒。或能為是，
喪失命根。我宜速往，至彼林中，
迎載諸子，急還宮殿。其母在後，
與諸侍從，欲至彼林。即於中路見其二子，號天扣地，稱弟名字。
時王即前，抱持二子，悲號洟泣，
隨路還宮。速令二子，覲見其母。
佛告樹神，汝今當知，爾時王子，
摩訶薩埵，捨身飼虎，今我身是。
爾時大王，摩訶羅陀，於今父王，
輸頭檀是。爾時王妃，今摩耶是。
第一王子，今彌勒是。第二王子，
今調達是。爾時虎者，今瞿夷是。
時虎七子，今五比丘，及舍利弗，
目揵連是。
爾時大王摩訶羅陀及其妃后，悲號洟泣，悉皆脫身御服瓔珞，與諸大眾，往竹林中，收其舍利，即於此處起七寶塔。是時王子摩訶薩埵臨捨命時，作是誓願：願我舍利，於未來世，過算數劫，常為眾生而作佛事。
又法華經藥王菩薩本事品略要云：爾時佛告宿王華菩薩：乃往過去無量殑伽河沙劫，有佛號日月淨明德如來。爾時彼佛為一切眾生喜見菩薩及眾菩薩、諸聲聞眾說法華經。是喜見菩薩樂習苦行，於日月淨明德佛法中，精進經行，一心求佛。滿萬二千歲已，而自念言：我雖以神力供養於佛，不如以身供養。即服諸香滿千二百歲已，香油塗身，於淨明德佛前，以天寶衣而自纏身，灌諸香油，以神通力而自然身。光明遍照八十億殑伽河沙世界。其中諸佛同時讚言：善哉！善哉！是名真精進，是名真法供養如來。其身火然千二百歲。過是名已後，其身乃盡。喜見菩薩作如是法供養已，命終之後復生淨明德國中，於淨德王家，忽然化生。而白父言：淨明德佛今故現在。我先供養佛已，得解一切眾生語言陀羅尼，復聞是法華經。我今當還供養此佛。乃至彼佛入涅槃已，收佛舍利，作八萬四千寶塔。即於八萬四千塔前，然百福莊嚴臂七萬二千歲而以供養。令無數求聲聞眾、無量阿僧祇人發阿耨菩提心。爾時諸菩薩天人阿脩羅等，見其無臂，憂惱悲哀：喜見菩薩是我等師，教化我者，而今燒臂，身不具足。于時一切眾生喜見菩薩於大眾中立此誓言：我捨兩臂，必當得佛金色之身。若實不虛，令我兩臂還復如故。作是誓已，自然還復。當爾之時，大千世界六種震動，天雨寶華，一切人天得未曾有。佛告宿王華菩薩：於汝意云何？一切眾生喜見菩薩豈異人乎？今藥王菩薩是也。若有發心欲得阿耨菩提者，能然手指，乃至足一指，供養佛塔，勝以國城妻子及三千大千國土珍寶而供養者。
問曰：菩薩捨身得自殺罪不？答曰：依律未捨命前，得方便小罪偷蘭遮。若捨命已，無罪可屬，所以不得殺人大罪。若依大乘菩薩，厭離生死，為供養佛及為一切眾生，興大悲心，無害他意，反招其福，何容得罪？故文殊師利問經云：佛言：若殺自身，無有罪報。何以故？如菩薩殺身，唯得功德，我身由我故。若身由我得罪果者，剪爪傷指便當得罪。何以故？自傷身故。菩薩捨身，非是無記，唯得福德。是煩惱滅，故身滅，故得清淨身。譬如垢衣，以灰汁澣濯，垢滅衣在。。
頌曰：
龔勝無遺生，季業有窮盡。
嵆叟理既迫，霍子命亦殞。
屢屢厚霜柏，納納衝風菌。
邂逅竟慨時，脩短非所慜。
恨我吾子志，不得巖上泯。
送心正覺前，斯痛久已忍。
既知人我空，何愁心不謹。
唯願乘來生，怨親同識朕。
甯封子，黃帝時人也。世傳為黃帝陶正。有人遇之，為其掌火，能出入五色煙，久則以教封子。封子積火自燒，而隨煙上下，視其炭燼，猶有其骨。時人共葬之甯北山中，故謂之甯封子焉。。
宋臨川招提寺有釋慧，不知氏族。小兒時，母哺魚肉輒吐，咽菜不疑。於是便蔬食。至八歲出家，為僧要弟子，精勤稟勵，苦行標節。後隨要止臨川招提寺，乃密有燒身之意，常雇人斫薪，於東山石室，高數丈。中央開一龕，足容己身。乃還寺辭要，要苦諫不從。即於焚身之日，於東山設大眾八關齋，并告別知識。其日闔境奔波，車馬人眾及齊金寶，不可稱數。至夜行道，紹自行香。行香既竟，執燭然薪，入中而坐，誦藥王本事品。眾既不見紹，悟其已去。禮拜未畢，悉至薪所。薪已洞然，誦聲未息。火至額，聞唱一心，言已奄絕。大眾咸見有一星，其大如斗，直下煙中，俄而上天。則見者咸謂天宮迎紹。經三日，薪聚乃盡。紹臨終謂同學曰：吾燒身處當生梧桐，慎莫伐之。其後三日果生焉。紹焚身是元嘉二十八年，年二十八。
宋廬山招提寺有釋僧瑜，姓周，吳興餘杭人。弱冠出家，業素純粹。元嘉十年，與同學曇溫、慧光等於廬山南嶺共建精舍，名曰招隱。瑜嘗以為結累三塗，情形故也。情將盡矣，形亦宜捐。藥王之轍，獨何云遠？於是屢發言誓，始契燒身。以宋孝建二年六月三日，集薪為龕，并請僧設齋，告眾辭別。是日也，雲霧晦合，密雨交零。瑜乃誓曰：若我所志克明，天當晴朗。如其無感，便當滂注。使此四輩知神應之無晦也。言已，雲景明霽。至初夜竟，便入薪龕中，合掌平坐，誦藥王品。火焰交至，猶合掌不散。道俗知者，卉走彌盛。並稽首作禮，願結因緣。咸見紫氣騰空，久之乃歇。時年四十四。其後旬有四日，瑜房中生雙桐樹，根枝豐茂，巨細相如，貫壞直聳，遂成奇樹。深識者以為娑羅寶樹，剋炳泥洹。瑜之庶幾，故見斯證。因號為雙桐沙門。吳郡張辯為平南長史，親覩其事。具為傳替曰：
悠悠玄機，茫茫至道。出入生死，孰為妙寶。。自昔藥王，殊化絕倫。往聞其說，今覩斯人。。英英沙門，慧定心固。凝神紫氣，表迹雙樹。。其德可樂，其操可貴。文之作矣，或颺髣髴。。
宋釋慧，廣陵人。少出家，隨師止壽春。宋孝建中，出都憩竹林寺。精勤苦行，誓欲燒身。眾人聞者，或毀或讚。至大明四年，始就却粒，唯餌麻麥。到六年，又絕麥等，但食蘇油。有頃，又斷蘇油，唯服香丸。雖四大綿微，而神情篤正。孝武深加敬異，致問殷勤。遣太宰江夏王義恭詣寺諫益，益誓志無改。至大明七年四月八日，將就焚燒，乃於鍾山之南置鑊辦油。其日朝乘牛車，而以人牽，自寺之山。以帝王是兆民所憑，又三寶所寄，乃自力入臺。至雲龍門，不能步下，令人啟聞：慧益道人今就捨身，詣門奉辭，深以佛法仰囑。帝聞改容，即躬出雲龍門。益既見帝，重以佛法憑囑。於是辭去。帝亦續至。諸王妃后，道俗士庶，填滿山谷，投衣棄寶，不可勝計。益乃入鑊，據一小床，以劫貝自纏，上加一長帽，以油灌之，將就著火。帝令太宰至鑊所請喻曰：道行多方，何必殞命？幸願三思，更就異途。益雅志確然，曾無悔念。乃答曰：微軀賤命，何足上留天心？聖慈同己者，願度世人出家。降勅即許。益乃自手執燭以然帽。帽熾棄燭，合掌誦藥王品。火至眉，誦聲猶分明，次至眼乃昧。貴賤哀嗟，響振幽谷，莫不彈指稱佛，惆悵抆淚。火至明旦乃盡。帝於于時聞空中笳筦，異香芬馝。帝盡日方還宮。夜夢見益振錫而至，更囑以佛法。明日帝為設齋度人。令齋主唱白，具敘徵祥。燒身之處，造藥王寺，以擬本事也。
梁普通年，小莊嚴寺有道度禪師。戒行淳直，善明摩訶衍。梁帝欽重，齊同四果。禪師每厭此身，將同毒樹。若身命無常，棄屍陀林，施以鳥獸，於檀度成滿，亦為善業。八萬戶蟲，不可燒盡，非所勸也。乃稍積薪柴，漸就減食。其普通七年十一月三日，鍾自虛鳴。寺眾驚恐，莫測何相。其月八日，鍾復自鳴，乃與大眾共結善緣。爾後不復更食，唯用澡瓶以汲清水，日飲一升。至二十五日朝，寺眾同往，見瓶發五色光曜，雜氣氛氳。至二十九日旦，寺主僧全等數人共登禪室，遙見龕中紫光外照。其日將暮，忽有群鳥五六百頭，同集一樹，俄傾西飛。是夜二更初竟，寺有雜色光，映燭房宇。至五更中，聞山頂上火聲振裂，驚走往觀，見禪師合掌火中。春秋六十有六。刺史武陵王乃遣灑掃收歛，於其處而建塔焉。後時聞山頂有石磬之聲，聲甚清徹。先燒身之處，有大樹枯死十有餘年。禪師入山常坐樹下，後春遂生枝葉。。
周益州沙門釋僧崖，姓牟氏。而幼年少言，不雜徘戲。每游山泉，必先禮而後飲。或諦不瞬，坐以終日。人問其故，答曰：是身可惡，我思之耳。後必燒之。及年長從戎，毅然綱正。嘗隨伴捕魚，得己分者，用投諸水。謂伴曰：殺非好業。我今舉體皆現在瘡。誓斷獵矣。遂燒其獵具。時攘譬首領數百人，共築池塞，資以養魚。崖率眾重往彼觀望，忽有異蛇，長一尺許，頭尾皆赤，須臾長大，乃至丈餘，圍五六尺。獽眾奔散。蛇便趣水，舉尾入雲，赤光遍野，久久乃滅。尋爾眾聚，具論前事。崖曰：此無憂也，但斷殺業，蛇不害人。勸停池堰，眾未之許。俄而隄防決壞。遂即出家。以周武成元年六月，於益州城西路首，以布裹左右五指燒之。有問：燒指可不痛耶？崖曰：痛由心起。心既無痛，指何所痛？時人同號以為僧崖菩薩。或有問曰：似有風疾，何不治之？答曰：身皆空耳，知何所治！又曰：根大有對，何謂為空？答曰：四大五根，復何住耶？眾服其言。孝愛寺兌法師者，有大見解。承崖發迹，乃率弟子數十人往彼禮敬，解衣施之，顧大眾曰：真解般若，非徒口說。由是道俗通集，倍加崇信。如是經曰，左手指盡，火次掌骨，髓沸上涌，將滅火焰，乃以右手殘指挾竹挑之。有問其故。崖曰：緣諸眾生不能行忍，今勸不忍者忍，不燒者燒耳。兼又說法勸勵，令行慈斷肉。雖煙焰俱熾，以日繼夕，並燒二手，眉目不動。又為四眾說法誦經，或及語切詞要義，則頷頭微笑。時或心怠，私有言志，崖顧曰：我在山中，初不識字。今聞經語，句句與心相應。何不至心靜聽？若乖我者，則空燒此手，何異樵頭耶？於是大眾懍然，莫不專肅。其後復告眾曰：末劫輕慢，心轉薄淡。見像如木頭，聞經如風過馬耳。今為寫大乘經教，故燒身手，欲令倍重佛法也。闔境士女，聞者皆來，繞數萬匝。崖怡然澄靜，容色不動。頻集城西大道，談論法化。初有細雨，殆將沾漬，便斂心入定，即雲散月明。而燒臂掌骨五枚，如殘燭燼，忽然各生，並長三寸，白如珂雪。僧尼僉曰：若菩薩滅後，願奉舍利起塔供養。崖乃以口齧新生五骨，拔而折之，吐施大眾曰：可為塔也。至七月十四日，忽有大聲，狀如地動天裂，人畜驚駭。於上空中，或見犬羊龍蛇軍器等像。少時還息。人以事問。崖曰：此無苦也，驚睡三昧耳。吾欲捨身，可辦供具。時孝愛寺導禪師戒行精苦，耆年大德。捨六度錫杖并及紫被，贈崖入火。僧淵遠送班納，意願隨身。于時人物諠擾，施財山積。初不知二德所送物也。至明日平旦，忽告侍者法陀曰：汝往取導師錫杖紫被及納袈裟來，為吾著之。便往造焚身所。于時道俗十餘萬眾，擁輿而哭。崖曰：但守菩提心，義無哭也。便登高座，為眾說法。時時舉目，視於薪，欣然獨笑。又傾右脇而寢，都無氣息，狀若木人。忽起問曰時。將欲至下足，先白眾僧曰：佛法難值，宜共護持。先所積柴，壘以為樓，高數十丈。上作乾小室，以油潤之。崖緩步至樓，繞旋三匝，禮拜四門，便登其上。憑欄下望，令念般若。有施主王撰懼曰：我若放火，便燒聖人，將獲重罪。崖陰知之，告撰上樓，臂摩頂曰：汝莫憂造樓得罪，乃大福也。促令下火，皆懼畏之，置炬著地。崖以臂挾炬，先燒西北，次及西南。麻燥油濃，赫然熾合。於盛火中放火設禮。比第二拜時，身已自焦坼。重復一禮時，身踣炭上。及薪盡火滅，骨肉皆化，唯心尚存，赤而且濕。肝腸脾胃，猶自相連。更以四十車柴燒之，腸胃雖卷，而心如本。兌法師乃命收取，葬于塔下。初未燒前，有問者曰：菩薩滅度，願示瑞相。崖曰：我身可盡，心不可壞也。眾謂心神無形，不由燒蕩。及後心存，方知先見。然崖自生及終，頻現異相，有數十條。曾於一家將欲受戒，無何，笑曰：將捨寶物，生疑慮耶？眾相推問，有楊氏婦欲施銀釵，恐夫責及，因決捨之。有孝愛寺僧佛興者，偏嗜飲噉，流俗落度。隨崖輿後，私發願曰：今值聖人，誓斷酒肉。及返至寺，見黃色人曰：汝能斷肉，大是好事。汝若食一眾生肉，即食一切眾生肉。若又食者，即食一切父母眷屬肉矣。必欲食者。當如死屍中蟲，蟲即肉也。
又曰：日有六時，念善大好。若不能具，一時亦好。如是一念，其心亦好，皆能滅惡也。見其言詞真正，音句和雅。將欲致問，不久而滅。於是佛興翹心精進，繞塔念誦。又聞空中聲曰：汝勤持齋，願令眾生得不食身，又令餓鬼身常飽滿。觀其感被，皆崖力也。初登柴樓，有沙門僧育在大建昌寺門，見有火光，高四五丈，廣三四丈，從地而起，上衝樓邊，久久乃滅。又初焚日，州寺大德沙門寶海問曰：等是一火，何故菩薩受燒都無痛想？崖曰：眾生有相，故痛耳。又曰：常云代眾生受苦，為實得不？答曰：既為心代受，何以不得？又曰：菩薩自燒，眾生罪熟，各自受苦，何由可代？答曰：猶如燒手，一念善根即能滅惡，豈非代耶？乃謂侍者智炎曰：我滅度後，好供養病人，並難可測。其本多是諸佛聖人乘權應化。自非大心平等，何能恭敬，此是實行也。坐中疑崖非聖人者。乃的呼其人名曰：諸佛應世，形無定方。或作醜陋諸病，乃至畜生下類。檀越慎之，勿妄輕也。及將動火，皆覩異相：或見圓蓋覆崖，有道人處其蓋上。或見五色光如人形像，在四門者。或見柴樓之上，如日出形。并雨諸華，大者如雨篼許，小者如鍾乳片，五色交亂，紛紛而下。接取非一，棖觸皆消。及崖滅後，郫縣人於郫江邊，見空中有油絡轝，崖在其上，身服班納黃，偏袒紫被，捉錫杖。後有五六百僧，皆罩竹繖，乘空西沒。又潼州靈果寺僧慧策者，承崖滅度，乃為設大齋於故市中。至於食前，忽見黑雲從東南來，翳日癊會。仍雨龍毛，五色分明，長者尺五，短猶六寸。又雨諸華幡，香煙滿空繽紛，大眾通見。又初收心舍利至常住寺中，皆見華叢含盛，光榮庭宇。又阿迦膩吒寺僧慧勝者，抱病在床，不見焚身，心懷悵恨。夢崖將一沙彌來，帊裹三許香并檀屑，分四聚，以繞於勝，下火焚香。勝悑曰：凡夫耳，未能燒身也。崖曰：無悑，用熏病耳。煨燼既盡，即覺爽健。又請現瑞，答曰：我在益州，詭名崖耳。真名光明遍照寶藏菩薩。勝從覺後，力倍於常。有時在外村為崖設會，勝自唱噵曰。潼州福重，道俗見瑞。我等障厚，都無所見。因即應聲，二百人許悉見天華如雪，紛紛滿天，映日而下。至中食竟，華形漸大，如七寸槃，皆作金色，明淨曜目。四眾競接，都不可得。或緣樹登高，望欲取之，皆飛上去。又成都民王僧貴者，自崖焚後，舉家斷肉。後因事故，將欲解素，私自平論。時屬二更，忽聞門外喚檀越聲。比至開門，見一道人語曰：慎勿食肉。言情酸切，行啼而去。從後走趁，似近而遠，忽失所在。又焚身後八月中，獽人牟難當者，就嶠山頂行獵，搦箭弓弩，舉眼望鹿，忽見崖騎一青麖。獵者驚曰：欲在益州已燒身死，今那在此？崖曰：誰道許誑人耳？汝能燒身不？射獵得罪也，汝當勤力作田矣。便爾別去。又至冬間，崖兄子於溪中，忽聞山谷諠動，若數萬眾。舉目望見崖，從以兩僧，執錫而行。因追及之，欲捉袈裟。崖曰：汝可勞捉我。乃指前鷄猪曰：此等音聲，皆有詮述。如汝等語，他人不解。餘國言音，汝亦不解。人畜有殊，皆有佛性。但為惡業，故受此形。汝但力田，莫養禽畜。言極周委，故其往往現形，預知人意，率皆此也。具如沙門忘名集及費長房三寶錄并益部集異記。
周終南山釋靜，姓鄭氏，滎陽人也。夙標俗譽，以溫潤知名，而神器夷簡，卓然物表。乃撫心曰：余生不幸，會五濁交亂，失於物議，得在可鄙。進退惟谷。高蹈可乎？遂心口相吊，殯彰嵩岳。尋括經論，用忘寤寐。復聞有天竺梵僧，碩學高行，世之不測。西達咸陽，求道情通，掩抑十年。後附節終南，有終焉之志。煙霞風月，用祛亡返。山本無水，須便㵎飲。甞於昏夕，覺人侍立，忽降虎來前，爮地而去。及明觀之，漸見潤濕。使人挑掘，飛泉通涌。從是已來，遂省挹酌。今錫谷避世堡虎爮泉是也。後周武滅法，於建德三年五月行虐關中。其禍既畢，至六月十五日罷朝。有金城公任民部於所治府與諸左右仿佯天望。勿見五六段物飛騰虛空，在於鳥路。大者上摩青霄，小如十斛囷許。漸漸微沒。自餘數段，小復低下，其色黃白，卷舒空際，類旛無脚。爾日天晴氣靜，纖塵不動，但增炎曦而已。因往冬官府，道經圓土，北見重牆上有黃書拖棘上。及往取之，乃是摩訶般若經第十九卷。問其所由，答云：從天而下，飛揚墜此。干時三寶初滅，刑法嚴峻，略示連席之官，乃藏諸衣袖，還緘篋笥。初武帝知藹志烈，欣欲見之。乃勅三衛二十餘人，巡山訪覓氈衣道人。朕將位以上卿，共治天下。藹居山幽隱，追尋不獲。後於太一山錫谷潛遁。睹大法淪廢，道俗無依，身被報纏，無力毘贊。告弟子曰：吾無益於世，即事捨身。故先五眾，初不慕從。藹且廣集大小乘三寶集記二十餘卷，藏諸巖穴，使後代再興。後厭身情迫，獨據別巖，告弟子下山，明當早至。藹乃跏坐磐石，留一內衣，自條身肉，段段布於石上。引腸掛于松枝，不傷藏腑。自餘筋肉手足頭面，臠析都盡，竝唯骨現。以刀割心，捧之而卒。侍人心驚，通夜失寐。明晨走赴，猶覩合掌捧心，身面西向，跏坐如初。所傷餘骸，一無遺血。但見白乳滂流，凝于石上。遂壘石封外，就而殮焉。即周宣政元年七月十六日也，春秋四十有五。弟子等有聞當世，具諸別傳。親侍沙門慧宣者，內外博通，奇有志力。痛山頹之莫仰，悲梁壞之無依。爰述芳猷，樹碑塔所。後有訪道思賢者，入山禮敬，循諸崖險，乃見藹書遺偈在于石壁。題云：初欲血書本意，不謂變為白色。即是菩薩之慈血也，遂以墨書。其文曰：諸有緣者，在家出家，若男若女，皆悉好住。於佛法中，莫生退轉。若退轉者，即失善利。吾以三因緣捨此身命：一、見身多過，二、不能護法，三、欲速見佛。輒同古聖，列偈敘之：
無益之身，惡煩人功，解形窮石，
散體崖松。天人修羅，山神樹神，
有求道者，觀我捨身。願令眾生，
見我骸骨，煩惱大船，皆為覆沒。
願令眾生，聞我捨身天耳成就，
菩提究竟。願令眾生，憶念我時，
具足念力，多聞總持。此報一罷，
四大彫零，泉林逕絕，巖室無聲。
普施禽獸，乃至昆蟲，食肉飲血，
善根內充。願我未來，速成善逝，
身心自在，要相拔濟。此身不淨，
底下屎囊，九孔常流，如漏隄塘。
此身可惡，不可瞻觀，薄皮裹血，
垢污塗漫。此身臭穢，猶如死狗，
六六合成，不從華有。觀此臭身，
無常所囚，進退無免，會遭蟻螻。
此身難保，有命必輸，狐狼所噉，
終成蟲。天人男女，好醜貴賤，
死火所燒，暫見如電。死法侵人，
怨中之怨，吾以為讎，誓斷根源。
此身無樂，毒蛇之篋，四大圍繞，
百病交涉。有名苦聚，老病死數，
身心熱惱，多諸過咎。此身無我，
以不自在，無實橫計，凡夫所宰。
久遠迷惑，妄倒所使，喪失善根，
畜生同死。棄捨百千，血乳成海，
骨積大山，當來兼倍。未曾為利，
虛受勤苦，眾生無益，於法無補。
忍痛捨施，功用無邊，誓不退轉，
出離四纏。捨此穢形，願生淨土，
一念華開，彌陀佛所。速見十方，
諸佛賢聖，長辭三塗，正道決定。
報得五通，自在飛行，寶樹餐法，
證大無生。法身自在，不斷三有，
殄除魔道，護法為首。十地滿足，
神化無方，德備四勝，號稱法王。
願捨此身，早令自在，法身自在，
在諸趣中。隨有利處，護法救生，
復業應盡，有為皆然。三界無常，
來不自在，他殺及死，終歸如是。
智者不樂，應當是思，眾緣既湊，
業盡今日。
隋廬山甘露峯釋大志，姓顧氏，會稽山陰人。師事天台伏膺日久。顗覩其容，知其神志。故見者眄睞，測非凡器。後於蓮華山甘露峯南建靜觀道場，頭陀為業。分爾一身不避虓虎。聞有惡獸，輒往投之，皆避不噉。經于七載，禪業無絕。晚住此山福林寺。會大業併除，流徙隱逸，慨法倰遲，一至於此。乃變服毀形，麁布為衣，在佛堂內，高聲慟哭。三日三夕，初不斷絕。寺僧慰喻，志曰：余歎惡業乃如此耶？惡盡此骸，申明正教。遂往東都上表曰：願陛下興顯三寶，當燃一臂於嵩岳，用報國恩。帝乃許之。勅設大齋，七眾通集。志不食三日，登大棚上，燒鐵鑪赤，用烙其臂，竝令焦黑。以刀截斷，肉裂骨現。又烙其骨，令焦黑已，布裹蠟灌，下火燃之，光曜巖岫。于時大眾見其苦行，皆痛心髓，不安其足。而志雖加燒烙，詞色不變，言笑如故。或誦法句，歎佛功德。或為眾說法，言談苦切。臂燒既盡，如先下棚，七日入定，跏坐而卒，時年四十有三矣。
唐終南山豹林谷沙門釋會通，雍州萬年御宿川人。少欣儉素，游泊林泉，苦節戒行，是其本志。投終南豹林谷，潛隱綜業，讀法華經。至藥王品，便欣厭捨。私集柴木，誓必行之。以貞觀末年靜夜，林中積薪為窟，誦至藥王，便令下火。風驚焰發，煙火俱盛。卓爾跏坐，聲誦如故。尋爾西南有大白光，流入火聚，身方偃僕。至曉身火俱滅，乃收其骨，為起塔銘。又貞觀之初，荊州有比丘尼姊妹，同誦法華，深厭形器，俱欲捨身。節約衣食，欽崇苦行，服諸香油，漸斷粒食。後頓絕米，唯食香蜜。精力所被，神志鮮爽。周告道俗，剋日燒身。以貞觀二年二月八日，於荊州大街置二高座，乃以蠟布纏身至頂，唯出面目。眾聚如山，歌贊雲會。誦法華經，至藥王燒處。其姊先以火拄妹頂訖，妹又以火拄姊頂。清夜兩炬，一時同曜。焰下至眼，聲相轉鳴。漸下鼻口，方乃歇滅。恰至明晨，合坐洞舉，一時火化，骸骨摧朽，唯二舌俱存。合眾欣嗟，為起高塔。又近并州城西有一書生，年可二十四五。誦法華經，誓燒供養。乃集數束蒿，乾籠積之。人問其故，密而不述。後於中夜，放火自燒。及人往救，火盛已死。又貞觀年中，西京弘福寺有僧名玄覽，趙州房子人。常樂禪誦，禮悔為業。每語法屬曰：雖同常業，而誓欲捨身。至貞觀十八年四月初，脫諸衣服，總作一幞，付本寺僧。唯著一覆單衣，密去至京東渭陰洪陂坊側。旦臨渭水，稱念禮訖，投身瀅中。眾人接出，覽告眾曰：吾誓捨身命久矣。意欲仰學大士，難捨能捨。諸經正行，幸勿固遮兩妨其業。眾語意盛，故乃從之。又即入水，合掌稱佛，廣發願已，便投旋渦。於三日後，其屍方出。村人接取，為起塔銘。本寺怪其不歸，便開衣幞，乃見遺文云：敬白十方三世諸佛：弟子玄覽自出家來一十二夏。雖沾僧數，大業未成。今欲修行檀波羅蜜行，如薩埵捨身，尸毘割股，魚王肉山，經文具載。請從前聖，敢附後塵。衣物眾具，任從佛教。臨終之日，人多不委。同學見書，方往尋究知死，符同遺文不異。。
惟四大毒器，有穢斯充；六賊狂主，是境皆著。無復逆流之期，唯有循環之勢。至如析一毛以利天下，則悋而弗為；撤一餐以續餘糧，則惜而不與。淪滯生死，封執有為。諸佛為其斂眉，菩薩於茲泣血。竊見俗徒貴勝，父母喪亡，多造葬儀，廣殺生命。聚集親族，供待賓客，苟求現勝，不避業因。或畏外譏，不修內典。所以父亡於斯重苦，母終偏增湯炭。是以宛轉三界，綿歷六道。四趣易歸，萬劫難啟。痛慈母之幽靈，愍逆子之酬毒。但亢陽如久，必思甘雨之澤；災癘若多，剋待良醫之藥。惟斯考妣，既是凡夫，能無惡業。罪因不滅，苦報難排。若不憑諸勝福，樂果何容得證。庶使臨終發願，令入屍陀，葬具資身，並修功德。冀濟飛走之飢，得免將來之債也。
如十二品生死經云：佛言：人死有十二品。何等十二？一曰無餘死者，謂羅漢，無所著也。二曰度於死者，謂阿那含，不復還也。三曰有餘死者，謂斯陀含，往而還也。四曰學度死者，謂須陀洹，見道迹也。五曰無欺死者，謂八等人也。六曰歡喜死者，謂行一心也。七曰數數死者，謂惡戒人也。八曰悔死者，謂凡夫也。九曰橫死者，謂孤獨苦也。十曰縛著死者，謂畜生也。十一曰燒灼死者，謂地獄也。十二曰飢渴死者，謂餓鬼也。比丘當曉知是，勿為放逸也。
又淨度三昧經云：若人造善惡業，生天墮獄，臨命終時，各有迎人。病欲死時，眼自見來迎。應生天上者，天人持天衣伎樂來迎。應生他方者，眼見尊人為說妙言。若為惡墮地獄者，眼見兵士持刀楯矛戟索圍繞之。所見不同，口不能言。各隨所作，得其果報。天無枉濫，平直無二，隨其所作天網治之。
又華嚴經云：人欲終時，見中陰相。若行惡業者，見三惡受苦，或見閻羅持諸兵仗，囚執將去，或聞苦聲。若行善者，見諸天宮殿，伎女莊嚴，游戲快樂，如是勝事。
又法句喻經云：昔佛在祇桓精舍為天人說法。有一長者，居在路側，財富無數。正有一子，其年二十。新為聚妻，未滿七日，夫婦相敬，欲至後園，上春三月看戲園中。有一柰樹，高大好華。婦欲得華，無人取與。夫為上樹，乃至細枝，枝折墮死。居家大小，奔走兒所。呼天號哭，斷絕復穌。聞者莫不傷心。棺斂送還，家啼不止。世尊愍傷其愚，往問訊之。長者室家大小見佛，悲感作禮，具陳辛苦。佛語長者：止息聽法。萬物無常，不可久保。生則有死，罪福相追。此兒三處為其哭泣，懊惱斷絕，亦復難勝。竟為誰子？何者為親？於是世尊即說偈言：
命如華果熟，常恐會零落。
已生皆有苦，孰能致不死？
從初樂愛欲，可望入胞影。
受形命如電，晝夜流難止。
是身為死物，精神無形法。
作命死復生，罪福則不亡。
終始非一世，從癡愛長久。
自作受苦樂，身死神不喪。
長者聞得，意解忘憂，長跪白佛：此兒宿命作何罪釁，盛美之壽而便中夭？唯願解說本所行罪。佛告長者：乃往昔時有一小兒，持弓箭入神樹中戲。邊有三人，亦在中看。樹上有雀，小兒欲射。三人勸言：若能中雀，世間健兒。小兒意美，引弓射之，中雀即死。三人共笑，助之歡喜，而各自去。經歷生死數劫之中，所在相會受罪。三人中一人有福，今在天上。一人生海中，為化生龍王。一人今日長者身是。小兒者，前生天上，為天作子；壽終，為長者作子；墮樹命終，即生海中，為龍王作子。即以生日，金翅鳥王而取食之。今日三處懊惱洟泣，寧可言也。以其前世助其喜故，此三人受報如此。於是世尊即說偈言：
識神造三界，善不善三處；
陰行而默至，所往如響應。
色欲不色有，一切因宿行；
如種隨本像，自然報如影。
佛說偈已，長者意解。大小歡喜，皆得須陀洹道。
又四分律：爾時世尊為利益眾生王命終說偈云：
一切要歸盡，高者會當墮。
生者無不死，有命皆無常。
眾生墮有數，一切皆有為。
一切諸世間，無有不老死。
眾生是常法，生生皆歸死。
隨其所造業，罪福有果報。
惡業墮地獄，善業生天上。
高行生善道，得無漏涅槃。
述曰：生死連環，不離俗諦。雖復出家，志求勝道。分段未捨，變易未除，仍依三界，隨俗遷流。至於存亡，皆依內外。臨終之日，安置得所，葬送威儀，具存下說。且論亡屍，安置南北，魂魄不同，今此略述。
禮記禮運曰：體魄則降，知氣在上。死者北首，生者南向。
郊特生曰：魂氣歸於天，形魄歸於地。故祭求諸陰陽之義。祭義曰：氣也者，神之盛。魂也者，鬼之盛。
左傳昭二年：子產對趙景子曰：人生死化曰魄，既生魄，陽曰魂。用物精多則魂魄強。是以有精爽至於神明。匹夫匹婦強死，其魂魄猶能憑依於人，以為淫厲。況良霄乎！
淮南子曰：天氣為魂，地氣為魄。魄問於魂曰：道何以為體？魂曰：以無。有形乎？魄曰：有形也。若也無有，何而問也？魂曰：吾直有所遇之耳。視之無形，聽之無聲，謂之，幽冥者。所以喻道而非道也。問曰：既知魂與魄別，今時俗亡，何故以衣喚魂，不云喚魄？答曰：魂是靈，魄是屍。故禮以初亡之時，以己所著之衣，將向屍魄之上。以魂外出，故將衣喚魂。魂識己衣，尋衣歸魄。若魂歸於魄，則屍口纊動。若魂不歸於魄，則口纊不動。以理而言，故云招魂，不言喚魄。故蕭喪服要記曰：魯哀公葬其父。孔子問曰：寧設魂衣乎？哀公曰：魂衣起伯桃。伯桃荊山之下，道逢寒死。友人羊角哀往迎其屍，愍魂神之寒，故改作魂衣。吾父生服錦繡，死于衣被，何用衣為？
問曰：何須幡上書其姓名？答曰：幡招魂，置其乾地。以魂識其名，尋名入於闇室，亦投之於魄。或入於重室。重者重也，以重之內，具安祭食。以存亡各別，明闇不同，故鬼神闇食，生人明食。故重用籧篨裹其食具，以安重內，置其坤地也。
依如西域葬法有四：一、水漂，二、火焚，三、土埋，四、施林。五分律云：若火燒時，安在石上，不得草土上，恐傷蟲故。四分律云：如來、輪王二人悉火葬。餘人通前四葬者多。五分律云：屍應埋之。又依四分律及五百問事云：若見如來塔廟及見五眾出家人塚塔大於己者，皆須展轉依生時年臘而設禮之。若一切白衣見出家人塚塔，不簡大小，皆須敬禮。
述曰：既知如此，諸道俗等若見師僧父母亡柩，外來弔人小於亡者，至其屍所，如常設禮已，先執孝子手默慰吊之，後至大德所，具展哀情，弔而拜之。亦見愚癡白衣，妄行法教，展轉教他，不聽禮父母叔伯尊親亡靈。口云：我既受戒，彼為鬼神，故不合禮，恐破戒故。此不合教，反招無知之罪。伏惟師僧等長養我法身，父母叔伯等長養我生身。依斯乳哺，長大成人。思此恩德，昊天難報。歷劫酬恩，豈一生能謝。不存敬恩，反起墮慢，繼踵鄙夫，何成孝子！故世尊極聖，尚自躬扶亡父屍送，況下凡愚，輒生怠慢。故涅槃經云：知恩者，大悲之本。不知恩者，甚於畜生。
又淨飯王泥洹經云：白淨王在舍夷國病篤將終，思見世尊及難陀等。世尊在王舍城耆闍崛山中，去此懸遠五十由旬。世尊在靈鷲山，天耳遙聞父思憶聲。即共阿難等乘空而至，以手摩王額上。慰勞王已，為王說摩訶波羅本生經。王聞，得阿那含果。王捉佛手，捧置心上。佛又說法，得阿羅漢果。無常對至，命盡氣絕。忽就後世。至闍維時，佛共難陀在喪頭前，肅恭而立。阿難、羅雲在喪足後。阿難陀長跪白佛言：唯願聽我擔伯父棺。羅雲復言：唯願聽我擔祖王棺。世尊慰言：當來世人皆凶暴不報父母育養之恩。為是不孝眾生設化法故，如來躬欲擔於父王之棺。即時三千大千世界六種震動。一切眾山駊騀涌沒。如水上船。爾時一切諸天龍神皆來赴喪，舉聲哭泣。四天王將鬼神億百千眾，皆共舉喪。白佛言：佛為當來諸不孝父母者故，以大慈悲親欲自身擔父王棺。四王俱白佛言：我等是佛弟子，從佛聞法，得須陀洹。以是之故，我曹宜擔父王之棺。佛聽四王擔父王棺，即變為人。一切人民莫不啼泣。世尊躬自手執香鑪前行，詣於墓所。令千羅漢往大海渚上，取牛頭栴檀種種香木，以火焚之。佛言：苦空無常，猶如幻化、水月、鏡像。燒身歸竟，爾時諸王各持五百瓶乳以用滅火。火滅之後，競共收骨，盛金剛函。即於其上，便共起塔。懸繒幡蓋，供養塔廟。佛告眾會：父王淨飯是清淨人，生淨居天。
又佛母泥洹經云：大愛道比丘尼，即是佛姨母，不忍見佛後當滅度，欲先滅度。與除饉女五百人，以手摩佛足，繞佛三匝，稽首而去。現神足德，於自座沒，從東方來，在虛空中作十八變。八方上下亦復如是。放大光明，以照諸冥，上曜諸天。五百除饉變化俱然，同時泥洹。佛勸理家作五百輿床，麻油香華，樟柟梓材，事各五百。真伎正音，當以供養。一切凡聖覩之，莫不哀泣。闍維畢，捧舍利詣佛所。於是四方各二百五十應真神足飛來，稽首佛足，至舍利所。千比丘俱皆就坐。佛告阿難：取舍利盛之以鉢，著吾手中。阿難如命。告諸比丘：斯聚舍利，本是穢身，兇愚急暴，嫉妬陰謀，敗道壞德。今母能拔，興丈夫行，獲應真道，遷靈卒無，何其健哉！勅令興廟供養。
又增一阿含經云：佛告阿難陀、羅雲：汝等輿大愛道身，我當親自供養。爾時釋提桓因、四天王等前白佛言：唯願勿自勞神，我等自當供養。佛言：止，止！所以然者，父母生子，多有所益。長養恩重，乳哺懷抱。要當報恩，不得不報。過去未來諸佛母先取滅度，諸佛皆自供養闍維舍利也。時毘沙門天王使諸鬼神往栴檀林，取栴檀薪。至曠野之間。佛躬自轝床一脚，阿難輿一脚，飛在虛空，往至塚間。爾時佛自取栴檀木，著大愛道身上。佛言：有四人應起塔供養：一者佛，二者辟支佛，三者漏盡阿羅漢，四者轉輪聖王。皆以十善化物故。爾時人民即取舍利，各起塔供養。依雜阿含經：愛道姨母。即是難陀親母也。
又增一阿含經云：四部弟子中略取前後者，且列八人。比丘中最初得道者，如拘隣比丘，善能勸化，不失威儀。最後得道者，如須跋陀羅，臨得道日，入般涅槃。比丘尼中最初得道者，如大愛道尼。最後得道者，如陀羅俱夷國尼。優婆塞中最初得道者，如商客男。最後得道者，如俱夷那摩羅。優婆夷中最初得道者，如難婆女。最後得道者，如藍優婆夷。
夫生則八識持，死則四大離散。迅矣百齡，終歸磨滅。循環三界，運轉靡停。故經曰：有始必終。既生則滅。聖教不虛，自覩交臂。所以於此緣中，略述六門。
第一門中。臨命終時，檢身冷熱，驗其善惡，具知來報。故瑜伽論云：此有情者，非色非心，假為命者，大小皆同，死通漸頓。諸師相傳：造善之人，從下冷觸，至臍已上，煖氣後盡，即生人中。若至頭面，熱氣後盡，即生天道。若造惡者，與此相違。從上至腰，熱後盡者，生於鬼趣。從腰至膝，熱氣盡者，生於畜生。從膝已下，乃至脚盡者，生地獄中。無學之人入涅槃者，或在心煖，或在頂也。然瑜伽論云：羯羅藍義，最初託處，即名肉心。如是識於此處最初託，即從此處最後捨。釋云：依瑜伽論：由造善生上，故從下漸捨，至肉心後，方說上捨。由造惡生下，故先從上捨，至肉心後，方從下捨也。
俱舍論云：若人正死，於何身分中意識斷滅。若一時身死，根共意識一時俱滅。若人次第死。此中偈曰：
次第死脚齊，於心意識斷。
論中釋曰：若人必往惡道受生及人道，如此等人，次第於阿羅漢，此人於心意識斷絕。有餘部說，於頭上。何以故？身根於此等處與意識俱滅故。若人正死，此身根如熱石水，漸漸縮滅，於脚等處次第而滅。釋云：俱舍論述小乘義，故云身於此等處與意識俱滅。若依大乘，身根於此等處與本識俱滅也。
第二、受生方法者。依俱舍論云：為行至應生道處故，起此中陰，眾生由宿業勢力所生眼根，雖住最遠處，能見應生處。於中見父母變異事。若變成男，於母即起男人欲心。若變成女，於父即起女人欲心。倒此心起瞋。此中有眾生，由二起顛倒心，故求欲戲，往至生處。是即樂得屬已。是時不淨已至胎處，即生歡喜，仍託彼生。從此剎那，是眾生五陰和合堅實，中有五陰即滅。如此方說受生。若胎是男，依母左脇，面向母背蹲坐。若胎是女，依母右脇，向母腹而住。若胎非男非女，隨欲類託生住，亦如此。無有中有異於男女，皆具根故。是故或男或女，託生而住。後時在胎中增長，或作黃門，若託胎卵二生，道理如此。若眾生欲受濕生，愛樂香故，至生處。此香或淨或不淨。隨宿業故。若是化生，愛樂處所故，至生處。若爾，地獄眾生云何生樂處所？由心顛倒故。此眾生見寒風冷雨觸惱身，見地獄火猛，熾盛可愛，欲得暖觸，故往入彼。復見身為熱風光及火焰等所炙，苦痛難忍，見寒地獄清涼，愛樂冷觸，故往入彼。胎卵二生，於父母變異事生愛。濕化二生，不由託赤白為身，故無此變。濕生但愛著香故至所生處，隨業善惡，所愛之香自有淨穢。化生但愛所依之處。地獄雖是苦處，然罪人樂，亦得愛處，於中受生。何以故？非愛不受生故。論云：如往昔造作，能感如此生樂，見身是如此位，見彼眾生亦爾，是故往彼。先舊諸師作如此說。若眾生年三十時，行殺生業，網捕眾生。行此事時，必有伴類。此業能感地獄生。後於中陰中，見自身如昔年三十行網捕時，故言位。又見昔伴，與昔不差。見地獄時，如昔見江湖，諸伴類等相牽，共入其中。緣此起變，即於中受生，後解昔所造業雖多，必以一業牽地獄生。或於年二十時作此業，或三十時作此業。後於中陰中見自身，如昔作業時少老。見地獄眾生並如己年時。年時既相似，於此眾生起變，即往就彼。由此愛故受生。依經部師作如此釋。
又瑜伽論云：若居薄福者，當生下賤家。彼於死時及入胎時，便聞種種紛亂之聲。及自妄見，入於叢林竹蘆荻等中。若多福者，當生尊貴家。彼於爾時便自聞有寂靜美妙可意音聲，及自妄見昇宮殿等可意相現。
又俱舍論云：若人臨終起邪見心，是人以先不善為因，邪見為緣，故墮地獄。有論師言：一切不善，皆是地獄。因此不善之餘，生畜生餓鬼中。又法業盛故，墮畜生中。如婬慾盛故，生於鴿雀鴛鴦之中。瞋恚盛故，生於蚖蝮蛇蠍中。愚癡盛故，生猪羊蚌蛤中。憍慢盛故，生於師子虎狼中。掉戲盛故，生獼猴中。慳嫉盛故，生餓狗中。若有少分施善餘福，雖生畜生，於中微樂。身口二業雖由心為主，然其口業受報者多。如罵人輕躁，喻如獼猴，即生猴中。若言貪悷如烏，語如狗吠，騃如猪羊，聲如驢鳴，行如駝，自高如象，惡如逸牛，婬如鳥雀，怯如猫狸，諂如野狐。如是諸惡，隨口受報。然由三毒為本。三毒之中，貪愛為重。如捉布一頭，餘則盡隨。故智度論云：若不斷愛，愛則潤生。是故四生皆由愛起。如說：多欲生鳥雀中。多貪味故，廁中受生。又愛欲故卵生。貪香味故受濕生。隨其所愛故，起慇重業，則受化生。若慇重心樂行罪業，死時妄見地獄，受其化生。若慇重愛福，上界化生。故成論云：如樹根不拔，其樹猶生。貪根不拔，苦樹常在。
又瑜伽論云：云何生？我愛無間已生故，無始樂著戲論因已熏習故，淨不淨業因已熏習故。彼所依體，由二種因增上力故，從種子，即於是處，中有異熟無間得生。死時如稱兩頭，低昂時等，而此中必具諸根。造惡業者所得中有，如黑光，或陰暗夜。作善業者如白衣光，或晴明夜。俱舍論云：此中有具足五根，金剛等所不能礙。須彌山下金剛，中有蝦蟇於中受生。中有細色，金剛不能礙之。有天眼者，能見此事重舉所聞事證。曾聞人說，燒鐵令熱，破之見蟲。
第三、壽量長短者。俱舍論云：若不定生處，於餘處此道中皆得受生。譬如牛於夏時欲事偏多，狗於秋時，熊於冬時，馬於春時，野干等欲事無時。是時此眾生應生牛中。若非夏時，則生野干中。若應生狗中，非時則生野干中。
又俱舍：小乘師有四釋不同：一、說極促時，死已即受陰生。二、說得住七日，七日滿已處中有，不限時節。三、說得住四十九日，生緣未具，死已更受，亦不限時節。四、說隨受生緣，乃至經劫住，不命終。第五依瑜伽論云：若未得生緣，極七日住，死而復生。乃至七七日受死生。自此已後，決得生緣。此與前四皆不同也。
第四、通力遲速者。俱舍論云：此中陰游空而去。如人捨命，應至無量世界外受生，俄頃即到。二乘通力未出一世界，中陰已至無量世界外。縱佛神力亦不能遮，令不往生，得住餘道，以業力定故。論業通勝者，據勝凡夫一乘神通。婆沙論云：神足勝者。據佛神通速也。
第五、互見不同者。依俱舍論云：若同生道中陰，定互相見。若人有天眼最清淨，是一道慧類，此人亦得見彼生。若報得天眼則不能見，以最細故。薩婆多部云：若同於人道中受生，同是人道中陰，互得相見。此義為定，不能見餘道中陰。若人修得天眼，此天眼則是道類，能見中陰色。若報得天眼，則不能見中陰色，中陰色細餘色故。依正量部云：天道中陰，備能見五道中陰色。人道中陰能見四道，除天道中陰，非其所能見。如是次第除前，乃至地獄道中陰，除前四道中陰，非其所見，唯見地獄道中陰。
第六、身量大小者。俱舍論云：身量如六七歲小兒，而識解聰利。若菩薩在中陰，如圓滿少病人，具大小相。是故雖在中陰，正欲入胎，而能遍照萬俱胝剡浮洲。
頌曰。
高堂信逆旅，壞業理常牽。
玉匣方委觀，金臺不復延。
挽聲隨遙遠，蘿影帶松懸。
詎能留十念，唯應逐四緣。
幻工作同異，變弄作多身；
愚俗諍人我，誰復非謂真。
謬者疑久固，達者知幻賓；
親疎既無定，何勞非蒼旻。
漢哀帝建平四年四月，山陽方有女子田無壹孕。未生二月，兒啼腹中。及生不舉，葬之陌上。三日有人過，聞兒啼聲。母掘養之。
漢平帝元始元年二月，朔方廣牧女子趙病春死，棺殮六日，出在棺外。自言見死夫乃曰：年二十七，汝不當死。太守譚以聞。說曰：至陰為陽，下人為上。其後王莽篡位。
漢建安中李妖死，十四日復生。其語具作鬼神。獻帝初平中，長沙桓氏死月餘，其母聞棺中有聲，發之遂生。
漢陳留考城史姁，字威明。年少時，當得病臨死，謂其母曰：我死當復生，埋我以竹杖，柱我瘞上。若杖拔，掘出我。及死埋之，柱如其言。七日往視之，杖果拔出。即掘屍出活。走至井上，浴已，復如故。復與隣人乘船至下邳賣鋤，不售。思欲歸，謂人曰：我方暫歸。人不信之，何有千里暫得歸耶？答曰：一宿便還。即不相信，作書得報，以為驗實。其一宿便還，果得報書，具知消息。考城令江夏賈和聞之，姊病在鄉里，欲急知消息，請往省之。路遙三千，再宿報書，具知委曲。
漢馮貴人亡，死將百歲。盜賊發塚，顏色如故，但肉微冷。群賊幸之，致相妬忌，然後事覺。
漢令支縣有孤竹城，古孤竹之國也。靈帝光和元年，遼西人見遼水中有浮棺，欲斫破之。棺中人語曰：我是伯夷之弟，孤竹君也。海水壞我棺槨，是以漂流。汝斫我何為？人懼不敢斫，因為立廟祠祀。吏民有欲發視者，皆無何而死。
漢北海營陵有道人，能令人與已死人相見。其同郡人婦死已數年，聞而往見之曰：願令我一見亡婦，死不恨矣。道人曰：可，卿往見之。若聞鼓聲，疾出勿留。乃語其相見之制。於是與婦言語悲喜，思情如生。良久聞鼓音聲恨，不能得住，當出戶時，揜閉其衣裾戶間，掣絕而去。至後歲餘，此人身亡。室家葬之，開塚見婦棺蓋下有衣裾。
漢武帝幸李夫人。夫人後卒，帝哀思不已。方土少翁言能致其神。乃施帷帳，明燈燭。帝遙望見美女居帳中，如李夫人之狀，而不得就乃遙視之。
漢杜嘏家葬，而婢誤不得出。後十餘年開塚附葬，而婢尚生。其始如瞑，有頃漸問之，自謂甞一再宿耳。初婢埋時年至十五。及開塚後，更生十五六年，嫁之有子。
漢菩提寺，西域人所立也，在慕義里。沙門達多發墓取塼，得一人，以送。時太后與漢明帝在華林都堂，以為妖異。謂黃門郎徐紇曰：上古以來，頗有此事不？紇曰：昔魏時發塚，得霍光女婿范朋友家奴。說漢朝廢立，與史書符合，不足為異也。后令紇問其姓名，死來幾年？何所飲食？死者答曰：臣姓崔，名涵。字子洪，博陵安平人。父名暢，母姓魏。家在城西埠財里。死時年十五，今乃二十七。在地下十二年，常似醉臥，無所食也。時復游行，或遇飲食，如似夢中，不甚辯了。后即遣門下錄事張俊詣埠財里訪涵父母。果有崔暢，其妻魏氏。俊問暢曰：卿有死兒不？暢曰：有息子洪，年十五而亡。俊曰：為人所發，今日穌活，在華林園。主上遣我來相問。暢聞驚悑曰：實無此兒，向者謬言。俊還，具以實聞啟后，后遣俊送涵向家。暢聞涵至門前，起火手持刀，魏氏把桃枝拒之：汝不須來。吾非汝父，汝非我子。急手速去，可得無殃。涵遂捨去，游於京師衖內，常宿寺門下。汝南王暢黃衣一通。性畏日，不仰視天，又畏水火及兵刃之屬。常走於路，疲則止，不徐行也。時人猶謂是鬼。雒陽大市北有奉終里，里內之人多賣送死之具及諸棺槨。涵謂曰：柏棺。勿以桑木為欀。人問其故。涵曰：吾在地下見發鬼兵，有一鬼稱是柏棺，應免兵主。吏曰：儞雖柏棺，桑木為欀。遂不免兵。京師仰聞此，柏木勇貴。人疑賣棺者化涵，故發此言。
晉唐遵，字保道，上虞人也。晉太元八年暴病而死，經夕得穌。云：有人呼將去，至一城府，未進頃，見其從叔自城中出，驚問遵：汝何故來？遵答：違離姑姊，並歷年載。欲往問訊，本明當發。夜見數人急呼來此。即時可得歸去，而不知還路。從叔云：汝姑喪已二年。汝大姊兒道文近被錄來，既蒙恩放，仍留看戲，不即還去。積日方歸，家已殯殮，乃入棺中。又搖動棺器，冀望其家覺寤開棺。棺遂至路，落棺車下。其家或欲開之，乃問卜者。卜云：不吉。遂不敢開，不復得生。今為把沙之役，辛勤極苦。汝宜速去，勿復住此。且汝小姊又已喪亡，今與汝姑共在地獄，日夕憂苦，不知何時可得免脫。汝今還去，可語其兒，勤修功德，庶得免之。於此示遵歸路。將別又屬遵曰：汝得還生，良為殊慶。在世無幾，倏如風塵。天堂地獄，苦樂報應，吾昔聞其語，今覩其實。汝宜深勤善業，務為孝敬，愛法持戒，慎不可犯。一去人身，入此罪地，幽窮苦酷，自悔何及。勤以在心，不可忘也。我家親屬，生時不信罪福，今並遭塗炭，長受楚毒，焦爛傷痛，無時暫休。欲求一日改惡為善，當何得耶？悉我所具知，故以囑汝，勸化家內，共加勉勵。言已洟泣，因此而別。遵隨路而歸，俄而至家。家治棺將竟，方營殯殮。遵既附屍，屍尋氣通，移日稍差。勸示親識，並奉大法。初遵姑適南郡徐漢，長姊適江夏樂瑜，其小姊適吳興嚴晚。途路懸遠，久斷音息。遵既差，遂至三郡尋訪姑及小姊。姊子果並喪亡。長姊亦說兒道文殮後，棺動墮車，皆如叔言。既聞遵說道文橫死之意，姊追加痛恨，重為製服。
晉雒陽有釋訶羅竭者，本襄陽人。少出家，誦經二百萬言。性虛玄，守戒節，善舉厝，美容色。多行頭陀，獨宿山野。晉武帝太康九年暫至雒陽，時疫疾甚流，呪者皆愈。至晉慧帝元康元年，迺入止婁至山石室中坐禪。此室去水既遠，時人欲為開㵎。竭曰：不假相勞。乃自起以左脚蹍室西石壁，壁陷沒指。既拔足已，水從中出。清香濡美，四時不絕。來飲者皆止飢渴，除疾病。至元康八年，端坐從化。弟子依國法闍維之。焚燎累日，而屍猶坐火中，永不灰燼。乃移還室內。後西域人竺定，字安世，晉咸和中往其國，親自觀視，見屍儼然平坐，亡已三十餘年。定後至京，傳之道俗。
晉竺法慧，本關中人，方直有戒行。入嵩高山，事佛圖蜜為師。晉康帝建元年至襄陽，止羊叔子寺，不受別請。每乞食，輒齎繩床自隨，於閑曠之路，則施之而坐。時或遇雨，以油帔自覆。雨止唯見繩床，不知慧所在。訊問未息，慧已在床。每語弟子法昭曰：汝過去時折一雞脚，其殃尋至。俄而昭為人所擲，脚遂永疾。後語弟子云：新野有一老翁當命過，吾欲度之。仍行於畦畔之間，果見一翁將牛耕田。慧從乞牛，翁不與。慧前自捉牛鼻，翁懼其異，遂以施之。慧牽牛呪願，七步而反，以牛還翁。翁少日而亡。後征西庾移恭鎮襄陽，既素不奉法，聞慧有非常之迹，甚嫉之。慧預告弟子曰：吾宿對尋至。誡勸眷屬，令勤修福善。爾後二日果收而刑之，春秋五十八矣。臨死語眾人云：猶枉刑吾。吾死後三日，天當暴雨。至期果洪霔，城門外深一丈。恭眷屬居民等並皆沒死。
宋慧遠沙門者，江陵長沙寺僧也。師慧印，善禪法，號曰禪師。遠本印蒼頭，名黃遷。年二十時，印每入定，輒見遷先世乃是其師，故遂度為弟子。常寄江陵市西楊道產家，行般舟，勤苦歲餘，因爾遂頗有感變。或一日之中赴十餘處齋。雖復終日竟夜行道轉經，而家家悉見黃遷在焉。眾稍敬異之，以為得道。孝建二年，一旦自言死期。謂道產曰：明夕吾當於君家過世。至日道產設八關，然燈通夕。初夜中夜，遷猶豫眾行道，休然不異。四更之後，乃稱疲而臥，顏色稍變，有頃而盡。闔境為設三七齋，起塔，塔今猶存。死後久之，見形多寶寺，謂曇珣道人云：明年二月二十三日，當與諸天共相迎也。言已而去。曇珣即於長沙禪房設齋九十日，捨身布施。至其日，苦氣。自知必終。大延道俗，盛設法會。三更中呼問眾僧有聞見不？眾曰：不覺異也。珣曰：空中有奏樂聲，靄煙香異。黃遷之契，今期至矣。眾僧始還堂就席，而珣已盡。
宋時有一人忘其姓名，與婦同寢。天曉婦起後，夫尋出外。而婦還，見其夫猶在被中眠。須臾奴子外來，云：郎求鏡。婦以奴詐，巧指床上以示奴。奴云：適從郎處來。於是馳白其夫。大愕，便入，夫婦共視被中人，高枕安寢，正是其形，了無一異。慮是其魂神，不敢驚動。乃共以手徐徐撫床，遂冉冉入席，漸漸消滅。夫婦惋悑如此。少時夫得疾，性理乖錯，於是終卒。
宋時有諸生遠學，其父母然火夜作。兒至前歎息曰：今我但魂魄耳，非復生人。父母問之，兒曰：此月初病，以今日某時亡。今在琅耶任子成家，明日當殮，來迎父母。父母曰：去此千里，雖復願到，那得及汝？兒曰：外有車乘，去自得至耳。父母從之，上車忽若睡頃，比鷄鳴，已至其所。視其駕乘，但魂車木馬。遂主人見，臨兒哀，問其疾消息，如言。
隋相州鄴下釋玄景，姓石氏，滄州人。統解玄微，純講大乘。後因臥疾三日，告侍人曰：玄景欲見彌勒佛，云何乃作夜摩天主？又云：賓客極多，事須看視。有問其故，答云：凡夫識想，何可檢校。向有天眾欲來邀迎耳。爾後異香充戶，眾共聞之。又曰：吾欲去矣，當願生世為善知識。遂終於所住，即大業二年六月也。自生常立願云：沈骸水中。及歿後，遵用前旨，葬于紫陌河深瀅之中。三日往觀，所沈之處，反成沙墳，極高峻，而水分兩派。道俗異其雅瑞，傳迹于今。
唐曹州離狐人裴則男，貞觀末，年二十，一死。經三日而穌。自云：初死，被一人將至王所。王衣白，非常鮮潔。王遣此人將牛耕地。此人訴云：兄弟幼小，無人扶侍二親。王即憫之，乃遣使將向南。至第三重門，入見鑊湯及刀山劍樹，又見數千人頭皆被斬，布列地上。此頭並口云：大飢。當村有一老母，年向七十，其時猶未死，遂見在鑊湯前然火。觀望訖，還至王前。見同村人張成亦未死。有一人訴成云：毀破某屋。王遣使檢之。報云：是實。成曰：成犁地，不覺犁破其塚，非故然也。王曰：汝雖非故，心終為不謹耳。遂令人杖其腰上七下。有頃，王曰：汝更無事，放汝早還。王乃使人送去，遣北出踰牆，及登牆，望見其舍，遂聞哭聲。乃跳下牆，忽覺起坐。既穌之後，具為鄉曲言之。邑人視張成腰上有七下杖迹，迹極青黑。問其毀墓，答云：不虛。老母尋病。未幾而死。
唐琅耶王之弘，貞觀年中為沁州和川縣令。有女適博陵崔軌。軌於和川，會病而卒。卒經數十日，其家忽於夜中聞軌語聲。初時傾家驚恐，其後乃以為常。聞語云：軌是女婿。雖不合於妻家立靈，然以苦無所依，但為置立也。妻從其請，朝夕置食，不許置肉，唯令下其素食。常勸禮佛，不聽懈怠。又具說地獄中事云：人一生常不免殺生及不孝。自餘之罪，蓋亦小耳。又云：軌雖無罪，然大資福助，為軌數設齋供，并寫法華、金剛般若、觀音等經，各三兩部，兼舊功德，如獲濟。自茲以後，即不復來。王家一依其言，寫經設供。軌忽更來愧謝，因云：今即取別。舉家哭而送之。軌有遺腹之子，已年四五歲。云：軌此子必有仕宦，願善養畜。自此已後，不復更來。
竊惟正像推移，教流末代。人有邪正，法有訛替。或憑真以搆偽，或飾虛以亂真。假託之文，辭意淺雜；玉石朱紫，無所逃形。復由世漸澆浮，人心改變。妄想居懷，專崇業禍。增長三毒，彌招四惡。所以無明巨夜，了無思旦之心；欣慕六塵，不覺五刀隨後。名利既侵，我人逾盛。致使凶黨之徒，輕舉邪風：淳正之輩，時遭讒佞。所以教流震旦，六百餘年，惡王虐治，三被殘屏。禍不旋踵，畢顧前良；殃咎已刑，取笑天下。嗚呼來業，深可痛歟！良由寡學所纏，故得師心獨斷。法隨潛隱，災患集身。若元披圖八藏，綜文義之成明；尋繹九識，達情智之迷解者。則五翳有除昏之期，三明有逾光之日也。
如地持論云：所謂五濁者：一曰命濁，二曰眾生濁，三曰煩惱濁，四曰見濁，五曰劫濁。謂今世短壽，人極百歲，是名命濁。
若諸眾生不識父母，不識沙門婆羅門及宗族尊長，不修義理，不作所作，不畏今世後世惡業果報，不修慧施，不作功德，不修齋法。不持禁戒。是名眾生濁。
若此眾生增非法貪，刀劍布施，器仗布施，諍訟鬪亂，諂曲虛誑，妄語攝受邪法，及餘惡不善法生，是名煩惱濁。
若於今世，法壞法沒，像法漸起，邪法轉生，是名見濁。
若飢饉劫起，疾病劫起，刀兵劫起，是名劫濁。
又俱舍論云：何者為五濁？一命濁，二劫濁，三惑濁，四見濁，五眾生濁。下劫將來，命等五濁，最麁最下，已成滓故，說名為濁。由前二濁，次第損減壽命及損減樂具；復由二濁，損減助善。何以故？因此二濁，有諸眾生多習欲塵樂行及自苦行，能損在家出家助善。由後一濁，損減自身量、色、無病、力、智、念、正勤、不動，此德壞故。
又持人菩薩經云：如來今興，在五濁世。何謂五濁？一、人多弊惡，不識義理。二、六十二疑，邪見強盛，不受道教。三、人多愛欲，塵勞興隆，不知去就。四、人壽命短，往古世時八萬四千歲以為甚損；今壽百歲，或長或短。五、小劫轉盡，三災當起，無不被害。若有在此五濁惡世，能信樂佛正真慧，是為甚難。
又依順正理論云：此五濁但為次第顯五衰相極增盛時。何等名為五種衰相？一、壽命衰損，時極短故。二、資具衰損，少光澤故。三、善品衰損，欣惡行故。四、寂靜衰損，展轉相違成諠諍故。五、自體衰損，非出世間功德器故。為欲次第顯此五種衰損不同，故分五濁。
又薩遮尼乾子經云：佛告文殊師利：諸佛如來有十二種勝妙功德，猶如醍醐，於諸味中最為勝上，清淨第一，能淨一切諸佛國土，如來於中成阿耨菩提。何等十二？一、示現劫濁，二、示現時濁，三、示現眾生濁，四、示現煩惱濁，五、示現命濁，六、示現三乘差別濁，七、示現不淨佛國土濁，八、示現難化眾生濁，九、示現說種種煩惱濁，十、示現外道亂濁，十一、示現魔濁，十二、示現魔業濁。善男子，一切諸佛國土皆是出世功德莊嚴，具足清淨，無有諸濁。如此過者，皆是諸佛方便力，為利眾生。汝等應知。
又大五濁經云：佛涅槃後當有五亂：一者、當來比丘從白衣學法，世之一亂。二者、白衣上坐，比丘處下，世之二亂。三者、比丘說法，不行承受；白衣說法，以為無上。世之三亂。四者、魔家比丘自生，現在於世間以為真道諦；佛法正典自為不明，詐偽為信。世之四亂。五者、當來比丘畜養妻子，奴僕治生，但共諍訟，不承佛教，世之五亂。
今時屢見無識白衣，觸事不閑，詐為知法。房室不捨，然為師範。愚癡俗人以用指南，虛棄功夫，終勤無益。未來生世猶不免獄。故智度論云：有其盲人自不見道，妄言見道。引他五百盲人，並墮糞坑。自處長津，焉能救溺。
如阿難七夢經云：阿難有七種夢，來問於佛：一、夢陂池火焰連天。二、夢日月沒，星宿亦沒。三、夢出家比丘轉在於不淨坑塹之中，在家白衣登頭而出。四、夢群猪來觝突栴檀林壞之。五、夢頭戴須彌山，不以為重。六、夢大象棄出小象。七、夢師子王名華薩頭上，有七豪毛在地而死。一切禽獸見故悑畏。後見身中蟲出，然後食之。以此惡夢，來問於佛。佛告阿難：汝所夢者，皆為當來五濁惡世，不損汝也。何為憂色？第一、夢陂池火焰連天者，當來比丘善心轉少，惡逆熾盛，共相殺害，不可稱計。第二、夢日月沒，星宿亦沒者，佛泥洹後，一切聲聞隨佛泥洹，不在世間，眾生眼滅。第三、夢出家比丘轉在於不淨坑塹之中，在家白衣登頭出者，當來比丘壞毒嫉妬，至相殺害。道士斬頭，白衣親之，死入地獄。白衣精進，死生天上。第四、夢者，群猪來觝突栴檀林壞之者，當來白衣來入塔寺，誹謗眾僧，求其長短，破塔害僧。第五夢者，頭戴須彌山不以為重者，佛泥洹後，阿難當為千阿羅漢出經之師，一句不忘，受悟亦多，不以為重。第六、夢大象棄小象者，將來邪見熾盛，壞我佛法，有德之人皆隱不現。第七、夢師子死者，佛泥洹後一千四百七十歲，四部諸弟子修德之心，一切惡魔不得嬈亂。七豪者，此是七百年後事。
又摩耶經云：摩耶問阿難言：汝於往昔已來，聞世尊說。如來正法幾時當滅？阿難垂淚而便答言：我於往昔，曾聞世尊說於當來法滅之後事。云：佛涅槃後，摩訶迦葉云阿難結集法藏。事悉畢已，摩訶迦葉於狼迹山中，入滅盡定。我亦當得果證，次第隨後入般涅槃。當以正法付囑優波掬多。憂波掬多善說法要，如富樓那廣說度人。又復勸化阿輸迦王，令於佛法堅固正信，以舍利廣起八萬四千諸塔。更經二百歲已，有尸羅難陀比丘善說法要，於閻浮提度十二億人。三百歲已，有青蓮華眼比丘善說法要，度得半億人。四百歲已，有牛口比丘善說法要，度得二萬人。五百歲已，有寶天比丘善說法要，度得二萬人，八部眾生發阿耨菩提心。正法於此，便就滅盡。六百歲已，九十六種外道等邪見競興，破滅佛法。有一比丘，名曰馬鳴，善說法要，降伏一切諸外道輩。七百歲已，有一比丘，名曰龍樹，善說法要，滅邪見幢，然正法燈。八百歲後，諸比丘等樂好衣服，縱逸嬉戲，百千萬人中有一兩得道果者。九百歲已，奴為比丘，婢為比丘尼。一千歲已，諸比丘等聞不淨觀，阿那波那，瞋恚不欲。無量比丘，若一若兩，思惟正受。千一百歲已，諸比丘等，如世俗人媒嫁行媒，於大眾中毀謗毘尼。千二百歲已，是諸比丘及比丘尼作非梵行。若有子息，男為比丘，女為比丘尼。千三百歲已，袈裟變白，不受染色。千四百歲已，時諸四眾猶如獵師，樂好殺生，貪賣三寶物。千五百歲已，俱睒彌國有三藏比丘，善說法要。從於十五日布薩已，時羅漢比丘昇於高座，說清淨戒云：此所應作，此不應作。彼三藏比丘弟子答羅漢言：汝今身口不清淨，云何而乃說是麁言？羅漢答言：我久清淨身口意業，無諸過患。三藏弟子聞此語已，倍更怨忿，即於座上殺彼羅漢。時羅漢弟子而作是言：我師所說合於法理。云何汝等殺我和上？即以利刀殺彼三藏。天龍八部莫不憂惱。惡魔波旬及外道眾踊躍歡喜，競破塔寺，殺害比丘。一切經藏皆悉流移，至鳩尸那，阿耨達龍王悉持入海。於是佛法而滅盡也。時摩訶摩耶聞此語已，號哭懊惱，即向阿難而說偈言：
一切皆歸滅，無有常安者。
須彌及海水，劫盡亦消竭。
世間諸豪強，會必還衰朽。
我子於往昔，勤苦集眾行。
故得成正覺，為眾說法藏。
如何於爾時，皆悉潛沒盡！
如善見論云：中度女人出家，正法唯得五百歲住。由世尊制比丘尼行八敬教，正法還得千年。問：千年已，正法為都滅耶？答：不都滅。於千年中得三達智，復千年中得愛盡羅漢，無三達智。復千年中得阿那含，復千年中得斯陀含，復千年中得須陀洹。總得一萬年，初五千歲得道，後五千歲學而不得道。於萬歲後一切經書文字滅盡，但現剃頭袈裟法服而已。
又毘尼母經云：尊者迦葉責阿難為女人求出家中，彼有十事謫阿難：一者、若女人不出家者，諸檀越等常應各各器盛食，在道側䠒跪，授與沙門。二者、若女人不出家者，諸檀越等常應與衣服臥具，逆於道中，求沙門受用。三者、若女人不出家者，諸檀越等常應乘象馬車乘，在於道側，以五體投地，求沙門蹈而過。四者、若女人不出家者，諸檀越輩常應在於路中，以髮布地，求沙門蹈而過。五者、若女人不出家者，諸檀越輩常應恭心請諸沙門，到舍供養。六者、若女人不出家者。諸檀越輩見諸沙門，常應恭心，淨掃其地，脫體上衣布地，令沙門坐。七者、若女人不出家者，諸檀越輩常應脫體上衣，拂比丘足上塵。八者、若女人不出家者。諸檀越輩常應舒髮，拂比丘足上塵。九者、若女人不出家者，沙門威德過於日月，況諸外道，豈能正視於沙門首。十者、若女人不出家者，佛之正法應住千年，今減五百年。一百年中得堅固解脫，一百年中得堅固定，一百年中得堅固持戒，一百年中得堅固多聞，一百年中得堅固布施。初百歲中有，解脫堅固法。
安住於此中，悉能達解義。
第二百歲中，復有堅固定。
第三百歲中，持戒亦不毀。
第四百歲中，有能多聞者。
第五百歲中，復有能布施。
從是如來法，念念中漸減，
如車輪轉已，隨轉時有盡。
正法所以隱，阿難之愆咎。
為女人出家，勤請調御師。
正法應住世，滿足於千年。
五百已損減，餘者悉如本。
是故五百歲，五百興於世，
解脫定持戒，多聞及布施。
如蓮華面經云：佛告阿難：於未來世，罽賓國土當作大法之會，有金毘羅等五天子。滅度之後，有富蘭那外道弟子，名蓮華面。聰明智慧，身如金色。此大癡人已曾供養四阿羅漢。當供養時，作如是誓：願我未來世破壞佛法。以其供養阿羅漢故，世世受於端正之身，於最後身生國王家。身為國王，名寐吱曷羅俱邏，而滅我法。此大癡人破碎我鉢。既破鉢已，生於阿鼻大地獄中。此大癡人命終之後，有七天子次第捨身，生罽賓國，復更建立如來正法，大設供養。阿難，以破鉢故，我諸弟子漸污淨戒，樂作不善。智慧之人，悉皆滅度。有諸國王，不依王法。其國人民，多行十不善業。以惡業故，此閻浮提五種失味：所謂蘇、油、鹽、石蜜、漿。故佛破鉢當至北方。爾時北方諸眾生等，見佛破鉢，大設供養，大發三乘心者。以眾生善根力感故，我此破鉢，自然還復，如本不異。於後不久，我鉢即於閻浮提沒，現娑伽龍王宮中。當沒之時，此閻浮提七日七夜皆大黑暗，日月威光悉不復現，地大震動。天人等眾皆大號哭，淚下如雨。初沒之時。如來法律亦沒不現。爾時魔王見法律滅，心大歡喜。以教眾生廣作惡故，生身陷入阿鼻地獄。爾時娑伽羅龍王見鉢供養，至于七日，禮拜右繞，有發三乘心者。如是我鉢於龍宮沒，四天王宮出，至于七日，大設供養，各發三乘心。過七日已，於四天王宮沒，三十三天宮出。佛母摩耶夫人見佛鉢已，憂愁苦惱，如箭入心，難可堪忍，宛轉于地，猶如圜木。作如是言：如來涅槃一何疾哉！修伽陀滅，何其太速！世間眼滅，佛樹傾倒。佛須彌山崩，佛燈亦滅。法泉枯竭，無常魔日，萎佛蓮華。爾時夫人以手捧鉢，告於天眾：此是我釋迦如來常受用鉢，今來至此，爾時帝釋七日七夜大設供養，各發三乘心者。過七日已，於三十三天沒，炎摩天中出。爾時炎摩天王見佛鉢已。七日七夜種種供養，有發三乘心者。過七日已，於炎摩天沒，兜率陀天出。爾時兜率天王見佛鉢已，七日七夜種種供養，過七日已。於兜率天沒，化樂天出。爾時化樂天王見佛鉢已，七日七夜種種供養，有發三乘心者。爾時天王以手捧鉢而說偈言：
希有大導師，悲愍於眾生，
為利眾生故，使鉢來於此。
佛告阿難：此閻浮提及餘十方所有佛鉢，及佛舍利，皆在娑伽羅龍王宮中。如是我鉢及我舍利，於未來世於此地沒，直過八萬由旬，住金剛際。未來之世，諸眾生等壽命八萬四千歲時，彌勒如來，其聲猶如大梵天鼓、迦陵伽音。爾時我鉢及我舍利，從金剛際出，至閻浮提彌勒佛所，住虛空中，放五色光，所謂青、黃、赤、白頗梨、雜色。彼五色光復至其餘一切天處。到彼天已，於其光中出聲說偈：
一切行無常，一切法無我，
及寂滅涅槃，此三是法印。
其光復至一切地獄，亦說此偈。所放光明，復至十方世界，於其光中亦說此偈。佛告阿難：如明我鉢及我舍利所放光明，十方世界作佛事已，還至本處，於虛空中，成大光明雲蓋而住。舍利及鉢現此神通時，八十百億眾生得阿羅漢果；千億眾生髮出家，信心清淨；一萬眾生發阿耨菩提心，皆不退轉。彌勒以手捧鉢及佛舍利，告諸天人一切大眾：汝等當知此鉢舍利，乃是釋迦牟尼如來雄猛大士，能令無量百千那由他億諸眾生等住涅槃城，出優曇華百千億倍，鉢及舍利，故來至此。爾時彌勒佛為我此鉢及我舍利起四寶塔，以舍利鉢置此塔中，大設供養，恭敬禮拜。
依道宣律師住持感應云：問天人持鉢因緣。天人答曰：如來成道已，至第三十八年，於祇桓精舍重閣講堂上。佛告文殊師利菩薩：汝往戒壇所，鳴鍾。召十方天龍及比丘諸大菩薩眾等，普集祇桓。文殊依教召集，皆來祇桓。世尊以神通力化祇桓精舍如妙樂國。眉間放光，遍照十方，地皆六種震動。有百億釋迦同來集會，十億妙光佛亦集祇桓。世尊跏趺坐，入金剛三昧，地又大動。從三昧起，出大音聲。普告三千界一切諸來大眾：我初踰城，至瓶沙王國，入山修道。天魔迷我道路，山神示我道處，即語我言：我曾於往古迦葉佛般涅槃時，留一故瓦鉢，囑我護持。待如來下生，令我付世尊。世尊成道，先須受我此鉢，次及四天王鉢。我語山神：若得成佛，當如汝言。我後入河澡浴，受二女乳糜時，爾時山神即奉我鉢。我時受用，將盛乳糜食。地便六種震動。我持此鉢來，經三十八年，未曾有損失。我入王舍城受彼國王請。我既食訖。即命羅睺將我鉢，還於彼龍池洗。羅睺洗鉢，損破為五片。我即以鉛錫綴彼破鉢。此非羅睺過失，欲表示未來世諸惡比丘比丘尼等輕毀法器，於初五百年分我毘尼藏遂有五部，分我修多羅為十八部。至正法滅盡，分我三藏復為五百部。彼無智比丘，本無慈心，不發弘誓，救度眾生，但起諍論，增我慢幢，速滅正法。至于千歲，正法皆滅。諸惡比丘滿閻浮提及餘天下，不持禁戒。諸惡比丘尼猶如婬女，不行八敬，將我應量之器，游行酒肆，或入婬舍，貯酒盛肉。痛哉，苦哉！法豈不滅也。
爾時諸比丘同聲白佛言：我於今朝入城乞食，還所居方，各洗應量器，同時皆破，各分五段。方欲問佛。向聞世尊已說未來表法將滅，心生大悑。
爾時世尊告諸比丘：我留菩薩僧合有八十億人，不取涅槃。後惡世中護持聖教，各以通力化惡比丘，令敬佛鉢。
爾時世尊即從坐起，往至戒壇所，從北面升壇。諸比丘奉鉢，世尊自受。又告羅睺：將我破鉢來，佛受鉢已，即擲于空，上至有頂。如是次第，同名牟尼各擲相次，猶如貫珠，上至色界頂已，次第還下，直至戒壇。百億諸來佛亦命侍者取鉢，各施牟尼佛共相住持，使來世惡僧尼等，令生慚愧。世尊受已，還擲上界，相次重疊，還至壇所。爾時世尊化彼破瓦鉢狀如諸天金幢，放大光明，照十方國。
又佛在世時，告天帝釋言：汝施我真珠并天工匠。又告天魔：汝施我七寶，又告娑竭龍王：汝施我摩尼珠。帝釋天龍等即奉珠寶，於三七日中並集戒壇所，造作珠塔。用七寶莊，上安摩尼珠。以佛神力故，於三七日中一時皆成。合得八百億真珠七寶塔，以盛如來瓦鉢。爾時魔王白佛言：我自造珠塔，用盛世尊鉢。我雖是天魔，敬順佛語故，於未來世不令惡人損壞聖教，化惡比丘令生慚愧。佛即聽許。純用摩尼以盛一大塔，高四十由旬，以盛佛鉢。世尊涅槃時，付囑魔王造塔，令付帝釋及四天王并大魔王：汝自守護。我涅槃後，正法滅盡已，將我鉢塔安置戒壇南，十二年中住。汝等四天王日夜常自供養守護，勿令損失。過十二年已，將付娑竭龍王，安置彼宮中毘尼大藏所。又勅龍王：當造十六塔，為鉢塔眷屬。還經十二年後，付囑帝釋四天王將往須彌頂，帝釋歡喜園中金砂池南住。佛告揵闥婆王八部神等：汝於四十年中作天音樂，供養寶塔。為彼惡世中持戒弟子，守護應器，如護眼睛。
佛告帝釋四天王等：汝於須彌山金剛窟中，取彼黃砂石，多造石鉢，置新塔中。大小形量，如我破鉢。皆作五綴形，安置彼塔中。汝等守護，勿令損失。後經一百年，至阿育王造塔竟，汝將我塔遍大千國，至十億家，或縱廣萬里，當安兩鉢塔於彼國土中，周覓名山古聖住處，於彼安置。又告北方天王：汝至楞伽山採取牛頭栴檀香，於日三時中，當至彼塔所燒香供養。勿令斷絕。我令自在天安置諸鉢塔。又遣四天王及揵闥婆王燒香奏樂，常為供養。汝等天人龍神等，未解我意。此為未來非法比丘比丘尼令其改惡生善故，使安置如是。
如付法藏經云：阿難比丘化諸眾生，皆令度脫。最後至一竹林之中，聞有比丘誦法句經偈云：
若人生百歲，不見水潦涸；
不如生一日，而得覩見之。
阿難聞已，慘然而歎：世間眼滅，何其速哉！煩惱諸惡，如何便起，違反聖教，自生妄想？此非佛語，不可修行。汝今當知，二人謗佛：一、雖多聞而生邪見。二、不解深義，顛倒妄說。有此二法，為自毀傷，不能令人離三惡道。汝今諦聽，我演佛偈：
若人生百歲，不解生滅法；
不如生一日，而得解了之。
爾時比丘即向其師說阿難語。師告之曰：阿難老朽，智慧衰劣，言多錯謬，不可信矣。汝今但當如前而誦。阿難後時聞彼比丘在竹林下，猶誦前偈，即問其意。答言：尊者，吾師告我：阿難老朽，言多虛妄。汝今但當依前誦習。阿難思惟：彼輕我言，或受餘教。即入三昧，推求勝德，不見有人能迴彼意。便作是言：異哉無常！甚大雄猛，散壞如是無量賢聖，令諸世間皆悉空曠，常處黑暗悑畏中行。邪見熾盛，不善增長。誹謗如來，斷絕正教。永當沈沒生死大河，開惡趣門，閉人天路，於無量劫受諸苦惱。我於今日宜入涅槃。
又新婆沙論：問：齊何當言正法住？答：若時行法者住。齊何當言正法滅？答：若時行法者滅。問：何故復作此論？答：為欲分別契經義故。如契經說：迦葉波，當知如來所覺所說法毘柰耶，非地界、水界、火界、風界所能滅沒。然有一類補特伽羅，當出於世，惡欲惡行，成就惡法。非法說法，法說非法；非毘柰耶說毘柰耶，於毘柰耶說非毘柰耶。彼能滅我三無數劫所集正法，令無有餘。契經雖作是說，而不分別齊何當言正法住，齊何當言正法滅。彼經是此論所依根本，彼所不分別者，今應分別，故作斯論。此中有二種正法：一、世俗正法，二、勝義正法。世俗正法，謂名、句、文身，即素怛纜、毘柰耶、阿毘達、阿毘逹磨。勝義正法，謂聖道，即無漏根，力、覺、支、道支。行法者亦有二種：一、持教法，二、持證法。持教法者，謂讀誦解說素怛纜等。持證法者，謂能修證無漏聖道。若持教者相續不滅，能令世俗正法久住。若持證者相續不滅，能令勝義正法久住。彼若滅時，正法則滅。故契經說：我之正法不依墻壁柱等而住，但依行法有情相續而住。問：何故世尊不決定說法住時分耶？答：欲顯正法隨行法者住久近故。謂行法者若行正法，常如佛在世時及如來滅度未久時者，則佛正法常住於世，無有滅沒。若無如是行正法者，則彼正法速疾滅沒。若度女人出家，不令行八尊重法者，則佛正法應減五百歲住。由佛令彼行八尊重法故，正法住世還滿千年。
又迦旃延說法滅盡偈云：
尊者迦旃延，體道修律護，
見諸卒暴者，以偈開法路。
正法垂欲沒，人年裁壽百，
正法之光明，在世不久沒。
正法已滅盡，比丘眾迷惑，
當捨諸經法，聖覺之所講。
釋置經義理，更互相求短。
吾身所聞傳，獨步無儔伴。
持中以著下，舉下著於中，
不復識次第，所說貴不窮。
證據設乖謬，反說無本末。
聞受皆浮漫，講論無清話。
各各共諍訟，用生毒害心。
貪得利供養，隨俗共浮沈。
喜樂於憒擾，不慕處靜默。
展轉相侵欺，以自養妻息。
或時有比丘，客從遠方來，
寺主先自安，閑居乃聽之。
見遠方比丘，顏色不悅和，
得其捨之去，於心乃為快。
常念瞋恚惡，憍慢為自大，
所求無厭足，恣意隨塵穢。
毒事相續行，不欲誦受經。
終日笑歌舞，冥暮寢不醒。
斯等共聚會，言不及經理，
但說縣官賊，流俗行來事。
假使有學者，眾人所供養，
羡者求出家，言學比丘法。
所行不如教，自從利養起，
其年既幼少，多畜眾弟子。
其心懷諍亂，不能究所學，
莫能謹慎戒，墮落於邪見。
苟且無羞恥，不能修慎行，
亦不樂法會，汲汲著利養。
適共鬪諍已，遂乃結讎怨，
諸魔及官屬，用斯得人便。
諸天龍鬼神，來欲聽經教，
傾企遲聞戒，但更聞諍訟。
諸天人懷恨，不可比丘行，
行來共講言，佛法欲滅盡。
吾等捨天樂，故來欲受法，
不得聞正法，不如棄之去。
其有尊鬼神，心樂佛法者，
不念諸比丘，不復行擁護。
於時弊鬼神，凶暴行毒害，
取比丘精氣，令命無有餘。
偷狗無羞慚，懈怠懷毒意；
斯等將來世，反當見敬事。
有仁賢比丘，具足知廉恥，
於彼失法時，乃更不見侍。
譬如師子王，處在林樹間，
豺狼及犬狐，不敢食其肉。
命過身出蟲，還自噉其肉，
晝夜共噉食，毀滅其形體。
正法在於世，終不自沒盡，
因緣像法故，正法則滅盡。
譬如海中船，貪重故沈沒；
佛法斯亦然，利養故滅盡。
諸比丘遭患，如人喪二親；
今日最末世，佛正法滅盡。
從今日以往，無復說經典，
法律及禁戒，當何從聞聽。
諸天樹木鬼，曠野屠神明，
悲感心憂惱，宛轉不自寧。
法燈為已沒，正學已毀滅，
今世最崩頹，法鼓不復鳴。
諸魔設歡喜，聚會相慶賀，
舉手而讚言，今是佛末世。
知後將來世。當有是患難，
益當加精進，勉力求度脫。
如蓮華面經：佛告阿難：我今當說，未來之時，有諸破戒比丘，身著袈裟，游行城邑，往來聚落，住親里家，彼非比丘，又非白衣，畜養婦妾，產育男女。復有比丘往婬女家，婬比丘尼，貯畜金銀，造作生業，以自活命。復有通致使驛，以自活命。復有專行醫藥，以自活命。復有圍碁六博，以自活命。復有為他卜筮，以自活命。復有為他誦呪，驅遣鬼神，多取財物，以自活命。復有專行殺生，以自活命。復有私自費用佛法僧物，以自活命。復有內實犯戒，外示護持，受人信施。復有祕悋僧物，不與客僧。復有悋惜僧房床座，不與客僧。復有比丘實非羅漢而詐稱羅漢，欲令人知，多受供養，但為活命，不為修道。復有興利商賈，以自養活。復有專行盜偷，以自養活。復有畜養雜畜乃至賣買，以自養活。復有販賣奴婢，以自養活。復有屠殺牛羊，以自養活。復有受募入陣，征戰討伐，多殺眾人，以求勳賞。復有專行劫奪，攻破城邑及與聚落，以自活命。如是無量地獄因緣，捨命之後，皆墮地獄。譬如師子身肉，所有眾生不敢食彼，唯師子身自生諸蟲，還自噉食師子之肉。佛告阿難：我之佛法，非餘能壞。是我法中諸惡比丘，猶如毒刺，破我三阿僧祇劫積行勤苦所集佛法。爾時阿難見此事已，心大悑畏，身毛皆竪。即白佛言：如來速入涅槃，今正是時。何用見此未來之世如是惡事？佛言：阿難，未來之世，多有在家白衣，得生天上；多有出家之人，墮於地獄、餓鬼、畜生善惡之業，終不敗亡。我於過去曾作商人，入於大海，活多人故，手殺一人。以是業緣，乃至成佛，猶尚身受金槍之報。
又當來變經云：爾時世尊告諸比丘：將來之世，當有比丘因有一法，不從法化，令法毀滅，不得長益。何謂為一？謂不護禁戒，不能守心，不修智慧，放逸其意，唯求善名，不順道教，不肯勤慕度世之業。是為一事令法毀滅。復有二事令法毀滅。何謂為二？一、不護禁戒，不攝其心，不修智慧，畜妻養子，放心恣意賈作治生，以共相活。二、伴黨相著，憎奉法者，欲令陷墮，故為言義，謂之諛諂。私記惡行，外揚清白。是為二事令法毀滅。復有三事令法毀滅。何謂為三？一、既不護禁戒，不能攝心，不修智慧，二、自讀文字，不諦句讀，以上著下，以下著上，頭尾顛倒，不能解了義之所歸，自以為是。三、明者呵之，不從其教，反懷瞋恨，謂相嫉姤。議識者少，多不別理，咸云為是。是為三事令法毀滅。復有四事令法毀滅。何謂為四？一、將來比丘捨空閑處修道之業。二、喜游人間憒鬧之中，行來比丘談言，求好袈裟五色之服。三，高望遠視以為奇雅，自以高德，無能及者，雜碎之智比日月之明而已。四、不攝三事，不護根門，行婦女間，宣文飾詞，多言合偶，以動人心，使清變濁。身行荒亂，正法廢遲。是為四事令法毀滅。若有比丘欲諦學道，棄捐綺飾，不求名聞，質朴守真。宣傳正經、佛之雅典、深法之化，不用多言，案本說經，不捨正句，希言屢中，不失佛意。麁衣趣食，得美不甘，得麁不惡，衣食好醜，隨施者意。守諸根門。不違佛教，勤修佛法，猶救頭然。雖不值佛出世。出家為道，學不唐捐。平其本心，愍念一切。
又十誦律云：正法滅於像法時，有五非法：一、比丘小得心止，便謂已得聖法。二、白衣生天，出家墮地獄。三、有人捨世間業，出家破戒。四、破戒人多人佐助，持戒者無人佐助。五、乃至羅漢亦被罵辱。更有五悑畏，未來有應知：一、自身不修身戒心慧，復度他出家，亦不能令他修身戒心慧。二、畜沙彌。三、與他依止。四、如是人與淨人，沙彌近住，不知三相，掘地斬草，用水溉灌。五、雖誦持三藏，前後雜亂。
如雜阿含經云：佛言：此摩偷羅國將來之世，我之正法千歲不滅。過千歲後，有非法出。閻浮提中惡風暴雨，多諸災患。人民飢饉，觸物磨滅。飲食失味，珍寶沈沒。西方有王名鉢羅婆，北方有王名耶婆那，南方有王名非釋迦，東方有王名兒沙羅。此之四王，皆多眷屬，殺害比丘，破壞塔寺，四方盡亂。時諸比丘來集中國拘睒彌國。王名摩因陀羅西那，生子手似血塗，身似甲冑，有大勇力。又五百大臣同日生子，皆血手冑身。時拘睒彌國一日雨血。王見惡相，即大恐悑，請問相師。相師答王：今生子當王閻浮提，多殺害人。即因為名難當，年漸長大。四惡王從四方來，王大憂悑。有天神告言：大王且立難當為王，足能降伏彼四惡王。便依神言，捨位與子。以髻中明珠冠其子首，迨五百大臣香水灌頂，令往征伐。諸臣之子身被甲冑，從王俱征。與四惡王共戰，殺之都盡。王閻浮提，治在拘睒彌國。後有三藏羅漢出現，為王說法。王聞法已，憂惱即止，於佛法中大生敬信。而發聲唱言：自今以後，我施諸比丘無恐畏事，適意為樂。而問比丘言：前四惡王毀滅佛法有幾年歲？諸比丘答云：經十二年。王心念言，作師子吼：我當十二年中供養五眾，種種豐足。供施之日，天當降雨。香澤之雨，遍閻浮提，一切實種皆得增長。後經不久，三藏門徒弟子共諸比丘不和。有惡比丘遂殺阿羅漢及三藏法師。心生懊惱，諸邪見輩競破塔廟及害比丘，從是佛法索然頓滅。爾時人天聞佛所，說莫不揮淚。
又法滅盡經云：佛告阿難：吾般泥洹欲滅時，五逆濁世，魔道興盛。諸魔沙門壞亂吾道，著俗衣裳，樂好袈裟五色之服，飲酒噉肉，殺生貪味，無有慈心，更相憎嫉。時有菩薩精進修德者，眾魔比丘咸共嫉之，誹謗揚惡，擯黜驅遣，不令得住。自此於後，不修道德，寺廟空荒，不復修理，展轉毀壞。但貪財物，積聚不散，不作福田。販賣奴婢，耕田種殖，焚燒山林，傷害眾生，無有慈心。奴為比丘，婢為比丘尼，無有道德。婬嫉濁亂，男女不別。令道薄淡，皆由斯輩。或避縣官，依倚五道，求作比丘，不修戒律。月半月盡，雖名誦戒，厭倦懈怠，不欲聽聞。不樂讀誦經律，設有讀者，不識字句。為強言是，不諮明者。貢高求名，虛無雅步，以為榮貴，望人供養。諸魔比丘命終死後，精神當墮無擇地獄五逆罪中，餓鬼畜生，靡不更歷，於無邊河沙劫受罪竟，乃出生在邊國無三寶處。法欲滅時，女人精勤，常作功德。男子懈怠，不用法語。眼見沙門，如視糞土，無有信心，法輪彌沒。當爾之時，諸天泣淚，水旱不調，五穀不熟，災疫流行，死亡者眾。人民勤苦，縣官侵剋，不循道理，皆思樂亂。惡人轉多，善者甚少。日月轉促，人命轉短，菩薩比丘，眾魔驅逐，不預眾會。菩薩入山福德之處，淡泊自守，以為傾快。壽命延長，諸天衛護。一切十二部經尋復化滅，不見文字。沙門袈裟自然變白。聖王去後，吾法滅盡。譬如油燈臨欲滅時，光更猛盛，於是便滅。吾法盡時，亦如燈滅。自此之後，難可覼縷。如是久後，彌勒當下世間作佛。天下大平，毒氣消除，雨潤和適，五穀滋茂，草木榮敷。大人長八丈，皆壽八萬四千歲。眾生得度，不可稱計。
如仁王經云：後五濁世，比丘、比丘尼、四部弟子、天龍八部、一切神王、國王、大臣、大子、王子，自恃高貴，滅破吾法。明作制法，制我弟子比丘、比丘尼，不聽出家行道，亦復不聽造作佛像形、佛塔形。立統官制眾，安籍記僧。比丘地立，白衣高坐。兵奴為比丘，受別請法。知識比丘，共為一心。親善比丘，為作齋會求福，如外道法，都非吾法。當知爾時正法將滅不久。大王。法末世時，有諸比丘四部弟子、國王大臣，各作非法之行，橫與佛法眾僧作大法制。作諸罪過，非法非律，繫縛比丘，如獄囚法。當爾之時，法滅不久。大王，我滅度後，未來世中四部弟子、諸小國王、大子、王子，乃是住持護三寶者，轉更滅破三寶。如師子身中蟲，自食師子肉，非外道也。各壞我佛法，得大罪過。正教衰薄，民無正行，以漸為惡，其壽日減。至若干百歲，人壞佛教，無復孝子，六親不和，天神不祐，疾疫惡鬼，日來侵害，災怪首尾，連禍從衡。死入地獄、餓鬼、畜生。若出為人，兵奴果報，如響如影，如人夜書，火滅字存。三界果報，亦復如是。大王，未來世中，一切國王、太子、王子、四部弟子，橫與佛弟子書記制戒，如白衣法，如兵奴法。若我弟子比丘、比丘尼、立籍為官所使，都非我弟子，是兵奴法，立統官攝僧，典主僧籍，大小僧統共相攝縛。如獄因法、兵奴之法。當爾之時，佛法不久。
又舍利弗問經云：佛告舍利弗：我尋泥洹，大迦葉等當共分別為比丘比丘尼作大依止，如我不異。迦葉傳付阿難，阿難復付末田地，末田地復付舍那婆私，舍那婆私傳付優波笈多。優波笈多後，孔雀輸柯王世弘經律。其孫名曰弗沙蜜多羅，嗣正王位。顧問群臣：云何令我名事不滅？時有臣言：唯有二事。何等為二？猶如先王造八萬四千塔，捨傾國物供養三寶，此其一也。若其不爾，便應反之，毀塔滅法，殘害息心四眾，此其二也。名雖好惡，俱不朽也。王曰：我無威德以及先王，當建次業以成名行。即御四兵，攻鷄雀寺。寺有二石師子，號吼動地。王大驚悑，退走入城。人民看者，嗟泣盈路。王益忿怒，自不敢入，驅逼兵將，詐行死害。蹴令勤與呼攝七眾一切集會。問曰：壞塔好不？壞房好不？僉曰：願皆勿壞。如不得已，壞房可耳。王大忿勵曰：云何不可？因遂害之。無問少長，血流成川，壞諸塔寺八百餘所。諸清信士，舉聲號噭，悲哭懊惱。王取囚繫，加其鞭罰。五百羅漢登南山獲免。山谷隱嶮，軍甲不能至。王恐不濟，賞募諸國，若得一首，即賞金錢三千。時有君徒鉢歎阿羅漢，乃佛所囑累流通，一人化作無量人，捉無量比丘比丘尼頭，處處受金。王諸庫藏，一切空竭。王益忿怒，君徒鉢歎阿羅漢現身入滅盡定。王自加害，定力所持，初無傷損。次燒經臺，火始就然，颷焰及經。彌勒菩薩以神通力，接我經律，上兜率天。次至身齒塔。塔神曰：有蟲行神先索我女，我薄不與。今誓令護法，以女與之，使王心伏。蟲行神喜，手捧大山，用以壓王及四部兵眾，一時皆死。王家子孫於斯頓盡。其後有王，性甚良善。彌勒菩薩化作三百童子，下於人間，以求佛道，從五百羅漢諮受法教。國土男女復共出家，還復滋繁。羅漢上天接取經律，還於人間。時有比丘，名曰總聞，諮諸羅漢及與國王，分我經律，多立臺館，為求學來難。
王玄策行傳云：摩伽陀國菩提寺主達磨師問漢勅使，知此佛法盛行。達磨師云：佛法當今盛在四方也。昔有迦羯王夢大海水，中心濁，四邊清。請迦葉佛解云：後釋迦末代佛法，中天竺無，所以中濁也。總向四方。所以四邊清也。
述曰。自佛法東流已來，震旦已三度為諸惡王廢損佛法。第一、赫運勃勃號為夏國，被破長安，遇僧皆殺。第二、魏太武用崔皓言，夷滅三寶，後悔，皓加五刑。第三、周武帝但令還俗。此之三君為滅佛法，皆不得久。身患癩瘡，死入地獄。有人暴死，見入地獄，受大極苦。具如別傳唐臨冥報記述。
頌曰：
聖迹隱顯，隨人廢興。至誠即感，
匪信難矜，冀存敬學，教被真宗。
迷斯厥理，寧解困窮。
電子佛典，完成日期：
夫神理無聲，因言辭以寫意；言辭無迹，緣文字以圖音。故字為言蹄，言為理筌。音義合符，不可偏失。是以文字應用，彌綸宇宙。雖迹繁翰墨，而理契乎神。但以經論浩博，具錄難周；記傳紛綸，事有廣略。所以導達群方，開示後學。設教緣迹，煥然備悉。訓俗事源，欝爾咸在。搜檢條章，討撮樞要，緝綴紙筆，具列前篇。其餘雜務，汲引濟俗，現可行者，疏之於後。冀令昏昧漸除，法燈遐照也。
夫根鈍時澆，信堅難具；行淺德劣，智正易迷。要須機教相符，文理洞備。故經曰：雖誦千章，不行何益。今立正義，須憑宗意。教有權實，行有昏明。故得月而指自忘，得意而言自息。豈意得道門猶行封滯。故經說四依，區分三位。一是人四依。即是四依開士。謂從初賢至於極聖，人資無漏，法體性空。據此依承，聖無邪倒。二是行四依。即是乞食，著糞掃衣，頭陀蘭若，樹下而坐。三是法四依。如下具述。立此三法，成末代之龜鏡，信是眾行之宗師。大聖致詞，終無虛設。准教行事，畢正非邪。初二四依，非今俗用，附在別章。且述法依，驗知邪正。惟以無相好佛尚惑魔形，況有識凡夫能無受亂。故立法依，顯成楷定也。
第一、依法不依人者。人惟情有，法乃軌模。性空正理，體離非妄。即用此法為正法依。涅槃經極教，盛明斯轍。今行事者，隨情妄述，多棄法逐人。從人起則，致乖遺寄，陷溺身心。若能反彼俗心，憑准聖量，隱心行務，知非性空。乘持此心，以為道路。一分知非，明順空理；一分厭觀，明違有事。如此安心，名修趣法性真道。
第二、依義不依語者。語是言說，正是張筌。義為達理，化物之道。證解已後，慮絕杜言。法尚應捨，何況非法。故經有捨筏之喻，人懷目擊之談。不以言筌意表，得意息言；月喻妙指，無宜不曉。今謂得義，乃是誦言。真行道者，常觀常破。常觀依語，常破隨義。謂言隨義，還是誦言。但無始妄習，執見鏗然。靜退詳研，方知此過。不爾奔飛，追聲不及，又可思惟。
第三、依智不依識者。謂識現行，隨塵分別。眼色耳聲，耽迷不覺。與牛羊而等度，同邪凡而共行。大聖示教，境是自心；下愚氷執，塵為識外。所以化導無由捨之。是知滯歸凡識，倒遣聖心；愚迷履歷，常淪三倒。勇勵特達，念動即知，名為依識。知流須返，名隨分智。如是加功，漸增明大；後見塵境，知非外來。境非心外，是自心相。安有愚迷，生增生愛。思擇不已，解異牛羊。有人問：卿立如此論明智異愚，如何達觀猶稱凡識？答：聖智無涯，積空顯德，豈惟一述，即謂清升？此但得語，隨言還執。深知此執，無始習熏；三祇無間，方能傾盡。雜血之乳，不可漏言；起伏之相，於是乎在。如經說：初地行施，餘隨分修。高軌立儀，令人修學，何言一解，剩能窮智？必智可窮，未曰高勝。今人口誦其空，心未忘有。騰空不起，入火逾難。俱是心相封迷故爾。後得通達，隨心轉用。豈不鳥之游空，自常如布之火澣，不足怪也。
第四、依了義經不依不了義經者。此之兩經，竝聖言量。凡入道者，率先曉之，則無事不通，有疑皆決。但群生性識深淺利鈍不同，致令大聖隨情別說。然據至道，但是自心。故經云：三界上下，法義唯心。此就世界依報以明心也。又云：如如與真際，涅槃及法界，種種意生身，佛說唯心量。此據出世法體以明心也。終窮至實，畢到斯源；隨流赴感，還宗了義。故加以法，約定權機也。
如大集經云：復次，舍利弗，菩薩摩訶薩有四依法，亦不可盡。何等為四？依義不依語，依智不依識，依了義經不依不了義經，依法不依人。云何依義不依語？語者，若入世法而有可說；義者，解出世法，無文字相。語者，若說布施、戒、忍、進、禪、智慧，調伏擁護；義者，知施、戒、忍、進、禪、智慧入於平等。語者，稱說生死；義者，知生死無性。語者，說涅槃味；義者，知涅槃無性。語者，若說乘隨所安止；義者，善知諸乘入一相智門。語者，若說諸捨；義者，三種清淨。語者，說身口意受持淨戒功德威儀；義者，了身口意皆無所作而能護持一切淨戒。語者，若說忍辱，斷除恚怒，貢高、憍慢；義者，了達諸法，得無生忍。語者，若說勤行一切善根。義者，安住精進，無有始終。語者，若說諸禪、解脫三昧、三摩跋提；義者，知滅盡定。語者，悉能聞持一切文字智慧根本；義者，知是慧義不可宣說。語者，說三十七助道之法；義者，正知修行諸助道法能證於果。語者，說苦集道諦；義者，於滅諦，語者，說無明根本乃至生緣老死；義者，知無明滅乃至老死滅。語者，說助定慧法；義者，明解脫智。語者，說貪恚癡；義者，解不善根即是解脫。語者，說障礙法；義者，得無礙解脫。語者，稱說三寶無量功德；義者，三寶功德離欲法性，同無為相。語者，說從發心至坐道場，修集莊嚴菩提功德；義者，以一念慧覺一切法。舍利弗，舉要言之，能說八萬四千法聚，是名為語；知諸文字不可宣說，是名為義。
云何依智不依於識？識者，四識住處，何等為四？色識住處，受想行識住處；智者，解了四識，性無所住。識者，若識地大、水火風大；智者，識住四大，法性無別。識者，眼識色住，耳鼻舌身意識法住；智者，內性寂滅，外無所行，了知識法無有憶想。識者，專取所緣，思惟分別；智者，心無所緣，不取相貌，於諸法中無所悕求。識者，行有為法；智者，知無所行，無為法性，無有識知。識者，生住滅相；智者，無生住滅相。舍利弗，是名依智不依於識。
云何依了義經不依不了義經？不了義經者，分別修道；了義經者，不分別果。不了義經者，所作何業，信有果報；了義經者，盡諸煩惱。不了義經者，呵諸煩惱；了義經者，讚白淨法。不了義經者，說生死苦惱；了義經者，說生死涅槃一相無二。不了義經者，讚說種種莊嚴文字；了義經者，說甚深經，難持難了。不了義經者，多為眾生說罪福相，令聞法者心生欣慼；了義經者，凡所演說，必令聽者心得調伏。不了義經者，若說我人眾生等無有施受者，而為他說有施受；了義經者，說空無相、無願、無作，無有我人眾生、作者、受者，常說無量諸解脫門。是名依了義經不依不了義經。
云何依法不依於人？人者，攝取人見、作者、受者；法者，解無人見、作者、受者。人者，凡夫、善人、信行人、八人、四果人、辟支佛人、菩薩人。一人出世，多所利益，多人受樂。憐愍世間，生大悲心，於人天中，多所饒潤。所謂諸佛等依世諦故，為化眾生，故作是說。若有攝取如是見者，是謂依人。如來為化攝人見者，故說依法不依於人。一切平等，無別異性，猶如虛空。若有依止是法性者，終不復離一相之法，同一法性。是故言依一切法不依於人。舍利弗，是名菩薩摩訶薩四依無盡。
如修行道地經云：修行者已得初果道迹，知諸五欲皆歸無常，不能盡除。所以者何？由見色聲香味細滑之念，故起愛欲，未能斷除。譬如梵志淨潔自喜，詣下舍後，卒污於指。行語金師：指污不淨，以火燒之。金師諫曰：勿發是心。有餘方便，除此不淨。以灰土拭之，用水洗之。設吾火燒，卿不能忍。火熱毒痛，自觸其身，更甚于前。梵志子聞，即懷瞋恚，便罵金師：莫以己心量度他人。自不能忍，謂人不堪。吾無所用，手有垢污，不敢行路，畏人觸我。吾儻近之，失吾道德。世所道術，天文地理，一切典籍，無不知之。曷因不淨著五手指，勿得停久，當隨我言，除其指穢也。金師聞之，燒鉗正赤，以榻彼指。梵志得熱，痛不能忍，掣指著口。金師大笑，謂年少言：卿自稱譽，聰明博學，採古知今，無不該通，清淨無瑕。於今無耐，持不淨指，含著口中。當知輕躁，未足為師。梵志報曰：不遭痛時，見指不淨。適遇火毒，即忘指穢。求道如是，長夜修習，離於愛欲。適見好色，婬意還動。所以者何？諸根未制，諸漏未盡，邪根未除，正定未發，宿愛不除，染欲還起。於是頌曰：
以見色欲求所習，雖便解義至道迹，
頭戴想華續聞香，如江詣海志欲然。
第二道迹斯陀含人，自念我身不宜習此婬欲，如餘凡夫。說情欲穢，樂於無欲。晝夜觀察，修習污露，婬怒癡尠，得往來道。一反還世，斷勤苦原。以得往還，於諸愛欲，無起清淨，婬怒癡薄。心常未斷，固有惱患。譬如男子，有婦端正，面目無瑕，以諸瓔珞莊嚴其身。夫甚愛敬，雖有是色，然是婬鬼，非是真人，唯人肉血，以為飲食。有人語夫：卿婦羅剎，肉血為食。夫不信人。數數語之，夫心遂疑，意欲試之。夜臥揚出，鼾聲如眠，婦謂定眠，竊起出城，詣於塚間。夫尋逐後，見婦脫衣及諸寶飾，却著一面。面色變惡，口出長牙，頭上焰然，眼赤如火，甚為可畏。前近死人，手摑其肉，口齧食之。夫見如是，爾乃知之，非人是鬼。便急還家，臥於床上。婦即尋還，來趣夫床。復臥如故。其夫見婦，莊嚴瓔珞，面色端正，乃還親近。假使念之，在於塚間，噉死人肉。心雖穢厭，又懷恐悑。迴心觀婦，還起欲心。得往還道斯陀含人，若見外形端正姝好，婬意還動。若說污露，瑕穢不淨，婬意即滅。於是頌曰。
變化人身如脫鎧，作婬鬼形詣塚間，
便噉死屍如食飲，夫爾乃知是羅剎。
第三道迹阿那含人，得不還者，見前得往還者，心自念言：吾於欲界三結已薄，其餘尠耳。還觀聖諦，見欲愛之瑕，多苦少安，不宜習欲。如凡眾庶，志在情欲，如倉蠅著屍。吾何不除，令婬怒癡得滅無餘，得盡漏禪，然後安隱。譬如有人在於盛暑，不能堪熱求扇自扇，慕水洗浴，往來如是。見婬怒癡，以為甚熱，念求不還。於是修行，作惡露觀，永脫色慾及諸怒癡。諦見五陰所從起滅。滅盡為定，知見如是，便斷五結而無陰蓋，得不還道。阿那含果不退還世，以脫愛欲，無有諸癡婬鬼之患。即獲清涼，無有眾熱。若覩色欲，常見不淨，則知瑕穢。譬如遠方有賈客來，各當疲極。值二十九日，夜冥無月。至於半夜，來到城門。門閉不開，繞至南牆，有汪水天雨之池，死屍鷄狗雜類之蟲，或活或死，或沈或浮，百千萬億，跳踉戲樂。并及城中掃除糞穢，髮毛便利，悉棄水中。眾人遠客，初未曾至，不識是非，疲極飢渴，恣意飲之。并患熱乏，脫衣沐浴。身覺止疲，安隱喜臥。至於天明，疲解寤已，更詣池所，欲取水用。見水不淨，非常污惡。或有捨走，或有閉目，或有塞鼻，或有嘔吐。於是頌曰：
譬如城傍水，種種居不淨。
遠來值門閉，眾共止此池。
初來不覺知，飢渴而取飲；
并洗除熱乏，疲極得臥寐。
天曉至水邊，審覩知不淨；
眾人共厭惡，各各懷嘔吐。
以得第三道，見欲樂不安。
入禪定無患，觀欲如瑕水。
爾時那含修行道時，樂於禪定，省于愛欲。如彼賈客惡不淨水。亦如嬰兒，癡弄不淨，年漸長大，捨前所戲，更樂餘事。至於老邁，悉捨前法，以法自娛。已得不還之道，亦復如是。見諸生死五道所樂，猶如小兒戲。轉更精進，欲脫始終，不樂求生。於是頌曰：
譬如有小兒，在地弄不淨；
年遂向長大，捨戲轉樂餘。
修行亦如是，求護度三界，
爾時遂精進，具足成四道。
第四無學羅漢修行道時，以在學地，不樂始終，都無所樂。弗貪三界，斷一切結。三毒永亡，志念根力及諸覺意，見滅為寂。譬如王放醉象，牙利凶惡，遇者皆死。亦如毒龍，常吐毒氣，值者悉亡。亦如蚖蝮，常懷瞋毒，觸者並害。三毒煩惱亦復如是。興觸皆害，墜墮三界。唯有十力，覺意解脫，無能除斷。修行自念，當如今時，已成羅漢，得無所著，諸漏永盡，修潔梵行，所作已辦，棄捨重擔，逮得己利。生死已斷，獲平等慧，成無學法，以度彼此。於是頌曰：
其王放醉象，凶害牙甚利。
諸龍蛇懷毒，遇者皆當死。
皆化令調伏，還得善攝心。
眾患盡無餘，三界無所畏。
修行住學地，不動成聖道，
已逮得己利，度苦常獲安。
已絕於五品，具足成六通，
蠲除諸塵勞，如水澣衣垢。
是謂為正士，隨順佛聖教，
最上無塵垢，故說無學地。
如增一阿含經云：爾時世尊告諸比丘：眾生之類，有四種食，長養眾生。何等為四？所謂段食，或大或小，更樂食，念食，識食。是謂四食。彼云何段食？謂今人中所食入口之物，可食噉者，是謂段食。云何更樂食？謂衣裳繖蓋，雜香華熏，火及香油，與婦人集聚，諸餘身體所更樂者，是謂更樂食。云何念食？謂意中所念、所想、所思惟者，或以口說，或以體觸及諸所持之法，是謂念食。云何識食？謂意之所知，梵天為首乃至有想無想天以識為食，是謂識食。以此四食流轉生死。
又增一經云：世尊告阿那律曰：一切諸法由食而存。眼以眠為食，耳以聲為食，鼻以香為食，舌以味為食，身以細滑為食，意以法為食，涅槃以無放逸為食。
爾時佛告諸比丘：如此妙法，夫觀食有九事，人間有四食：一、段食，二、更樂食，三、念食，四、識食，復有五種是出世間食：一、禪食，二、願食，三、念食，四、八解脫食，五、喜食。是出世間之表。當共專念，捨除四種之食，求辦出世之食。
又正法念經云：若有眾生信心悲心，以種種食施人，命終生質多羅天，受種種樂。命終得受人身，大富饒財，常行正法。
又正法念經云：若有眾生見諸病人，施其湯藥，令離病苦，命終生欲境天，受五欲樂。從天命終，若得人身，大富多財。若見病人臨終渴病，以石蜜漿若氷水施，此人命終生清涼天，受天快樂。從天命終，得受人身，常離飢渴。
又五分律云：若月直監食人，欲知生熟鹹酢，得貯掌中，舌舐甞之。
如十誦律云：云何漱口？佛言：以水著口中，三迴轉之，是名淨口法。
又僧祇律云：爾時世尊大會說法。有比丘口臭，在下風而住。佛知而故問：是比丘何故獨坐？答言：世尊制戒，不聽嚼木，所以口臭。恐熏污人，故在下風。佛言：聽用嚼木，極長十六指，極短四指以上。嚼時當在屏處，先淨洗手，嚼己，水洗棄之。嚼時不得咽之。若醫言為差病須咽者，聽。若無齒者，當用灰虜、土塼、礓石、草木、洗口已食。若食上欲行水，當淨水先洗手器，然後行水。若手污者，當以葉承取。若口飲時，不得沒脣，使器著額，當拄脣而飲。飲時不得盡飲，當留少許，洮蕩已，從口處棄之。行水人當好護淨器。若見沒脣著額者，當放置一處，以草幟。令人知不淨，若行非時漿飲，亦如前法。
又僧祇律云：比丘晨起應淨洗手，不得麁洗五指。復不得齊至腋，當齊手腕以前令淨，不得粗魯洗，不得揩令血出，當以巨摩草末，若灰土洗手，揩令作聲。淨洗手已，更相揩者，便名不淨，應更洗手。比丘食前當護手，若摩頭捉衣等，更須洗。讀經受食等，准用行之，手淨尚爾，何況手殺生命，飲血噉肉以污身口。縱欲傳法，心亦不淨。
又四分律云：時諸比丘患屋內臭。佛言：應灑掃。若故臭，以香泥泥。若復臭，應屋四角懸香。
又十誦律云：時有比丘不嚼楊枝，口中氣臭，白佛。佛言：聽嚼楊枝。有五利益：一、口不苦，二、口不臭。三、除風，四、除熱病，五、除痰癊。復有五事利益：一、除風，二、除熱，三、口味，四、能食，五、眼明。
又四分律云：不嚼楊枝有五過失：一、口氣臭，二、不善別味，三、熱癊病不消，四、不引食，五、眼不明。
又五分律云：嚼已應洗棄之，以恐蟲食故死。又三千威儀云：用楊枝有五事：一、斷當如度，二、破當如法，三、嚼頭不得過三分，四、梳齒當中三齒，五、當汁澡自用。
刮舌有五事：一、不得過三反。二、舌上血出當止。三、不得大振手，污僧伽梨若足。四、棄楊枝莫當人道。五、當著屏處。
如付法藏經云：時有國王，名罽膩吒。貪虐無道，數出征伐，勞役人民，不知厭足。欲王四海，戍備邊境，親戚分離。若斯之苦，何時寧息。宜可同心，共摒除之。然後我等，乃當快樂。因王病虐，以被鎮之，人坐其上，須臾氣絕。由聽馬鳴比丘說法緣故，生大海中，作千頭魚。劍輪迴注，斬截其首。續復尋生，次第更斬。如是展轉，乃至無量。須臾之間，頭滿大海。時有羅漢為僧維那。王即白言：今此劍輪，聞揵稚音即便停止。於其中間苦痛小息，唯願大德垂哀矜愍，若鳴揵稚，延令長久。羅漢愍念，為長打之。過七日已，受苦便畢。而此寺上因彼王故，次第相傳，長打揵稚。至於今日，猶故如本。
述曰：既知經意，鳴鍾濟苦，兼以集眾。即須維那，將欲打鍾，斂容合掌，發願利生之意，因鍾念善，便受苦畢。
又增一阿含經云：若打鍾時，願一切惡道諸苦，並皆停止。若聞鍾聲，兼說偈讚，得除五百億劫生死重罪：
降伏魔力怨，除結盡無餘，
露地擊揵稚，比丘聞當集。
諸欲聞法人，度流生死海，
聞此妙響音，盡當來集此。
依別經偈云：
聞鍾臥不起，護塔善神瞋，
現在緣果薄，來報受蛇身。
所在聞鍾聲，臥者必須起，
合掌發善心，賢聖皆歡喜。
洪鍾震響覺群生，聲遍十方無量土，
含識群生普聞知，拔除眾生長夜苦。
六識常昏終夜苦，無明被覆久迷情，
晝夜聞鍾開覺寤，怡神淨剎得神通。
依宣律師住持感應記云：祇桓戒律院內有銅鍾，重三十萬斤。四天王共造，欲集大千聖眾。目連以通力擊之，聲震遠聞。臺高七丈，鍾形如吳地者。四面多有日月星辰山川河海之像，兼斗斛稱尺之形。目連所擊，隨事所表，聲出告知。凡僧打者，但聲出而已。其戒場院內，復有大鍾，臺高四百尺，上有金鍾，重十萬斤，形如杯器。上有千輪王像，亦有千子，各各具足。復有九龍八功德水種種諸相莊嚴。此之大鍾，劫初之時，輪王所造。聖人受戒已得通者擊之。聲震三千。一切聖人聞皆證果。惡趣聞者，識宿命。祇桓別有論師院，有一銅鍾，形如腰鼓。是乾闥婆王之所造也。上有梵王、帝釋、魔王、四王、八部男子等像。若有異學外道欲來擊論，則使神通羅漢擊之，聲震三千。諸外道等將欲擊揚，聞此鍾聲，諸根訥鈍，無敢發言。若有好心請決疑者，聞此鍾聲，開發菩提，得不退轉。
復有別院，名修多羅院。有一石鍾，形如吳樣，如青碧玉，可受十斛。鼻上有三十三天像。四面以金銀隱起，東西兩面有大寶珠，陷在腹中。大如五升，八角分曜。狀若華形，周匝作十方諸佛初成道像。至初日出時，鍾上有諸化佛說十二部經。舍衛城童男童女悉來聽之，聞法證聖。犯欲之者，則不聞法。摩尼大將以金剛杵擊之，百億世界中聲聞，於光明中悉聞百千釋迦佛說修多羅經。此鍾是拘樓秦佛所造，彼佛滅度後，娑竭龍王收去。至釋迦佛興，龍復將來。至佛滅度已，鍾先唱言：却後三月當般涅槃。鍾鼻諸天聞皆洟泣。龍後將去。
又阿難房前有一銅磬，可受五升。磐子四邊悉黃金鏤，作過去佛教弟子文。鼻上以紫磨金為九龍形。背上立天人像。執椎擊之，聲振三千。音中亦說諸佛教誡弟子法。此磬梵天王造。及佛滅後，娑竭龍王亦收入海宮中。
如四分律云：凡欲入眾，當具五法：一、應以慈心。二、應自卑下，如拭塵巾。三、應知坐起法。若見上座，不應安坐；若見下座，不應起立。四、至彼僧中，不為雜說談世俗事，若自說，若請他說。五、若見僧中不可意事，心不安忍，應作默然住之。故智度論云：佛聖弟子住和合故，有二種法：一、賢聖語，二、賢聖默。。
三千威儀經云：凡欲上床，當具七法：一、庠踞床；二、不得匍匐上；三、不使床有聲；四、不得大拂床有聲；五、不得大吒歎息，思惟世事；六、不得狗群臥；七、以時節早起。
地持論云：若見眾生，當慰問歡顏，先語平視，和色正念在前。若菩薩知他眾生有實功德，以嫌恨心不向人說，亦不讚歎，有讚歎者不唱善哉，是名為犯，眾多犯，是犯染污起。故梁攝論云：菩薩若見眾生，當歡笑先言，然後共語。故五分律云：不忍辱人有五過失：一、兇惡不忍，二、後悔恨，三、多人不愛，四、惡聲流布，五、死墮惡道。
如增一阿含經云：若不成就六法，則不能遠塵離垢，得法眼淨。何等為六？一、不樂聞，二、雖聞法不攝耳聽，三、不為知解，四、未得法不方便勤求，五、所得法不善守護，六、不成就順忍。反此六種，則能遠塵垢，得法眼淨。
又薩婆多論云：無有白衣得佛道者，要有三十二相，出家，著法衣，威儀具足。雜心論云：知足現在處起，少欲於未來世處起。現在不取一錢難，未來不取轉輪王易。又涅槃經云：於未得之財不生貪，名少欲。於己得之財不生貪，名知足。知足是現在，少欲是未來。
如分別緣起初勝法門經云：世尊告曰：老有五種衰損：一者、鬚髮衰損。以彼鬚髮色變壞故。二者、身相衰損。形色膚力皆衰損故。三者、作業衰損。發言氣上，喘息逾急，身顫掉故。住便僂曲，以其腰脊皆無力故。坐即低屈，身羸弱故。行必按杖，身虛劣故。凡所思惟，智識愚鈍，念惛亂故。四者、受用衰損。於現資具受劣故，於戲樂具一切不能現受用故，於諸色根所行境界，不能速疾明利而行，或不行故。五者、命根衰損。壽量將盡，隣近死故。遇少死緣，不堪忍故。阿含經云：頭白有四因緣：一者火多，二者憂多，三者病多，四者種早白人。病瘦有四因緣：一少食，二有憂，三多愁，四有病未調。有四事先不語人：一頭白，二老，三病，四死。是四事亦可避，亦不可却。一切味不過八種：一苦，二澁，三辛，四鹹，五淡，六甜，七酢，八不了了味。
四分律云：跋難陀比丘在道行，張大圓蓋。諸居士遙見，謂是王若大臣，恐悑避道，諦視乃知。比丘白佛。佛言：比丘不應持蓋在道行，亦不應懸。為天雨雨時，聽在寺內，樹皮、若葉、若竹作蓋。亦不許捉王大扇。若行患熱，聽以樹葉雜物作扇。時諸比丘患蟲、草、塵、露墮身上。佛言：聽作拂。若以草樹皮葉，或以縷線裁碎繒帛作。時有比丘得尾拂。佛言：聽畜。時有年少比丘不解時事，數相涉聽，用算子記數。
又四分律云：時諸比丘自作伎，若吹唄供養。佛言：不應爾。彼畏慎不敢令白衣作伎供養。佛言：聽。
又佛言：彼不知供養塔飲食，誰當應食？佛言：比丘，若沙彌，若優婆塞，若經營作者，應食。
又薩婆多論云：凡出家人市買之法，不得下價索他物，得突吉羅。眾僧衣未三唱，得益價；三唱已，不應益。眾僧亦不應與衣，已屬他故。比丘三唱得衣，不應悔。設悔莫還，眾僧亦莫還。
又新婆沙論：問：異生、聖者，誰有悑耶？有作是說：異生有悑，聖者無悑。所以者何？聖者已離五悑畏故。五悑畏者：一、不活畏，二、惡名畏，三、怯眾畏，四、命終畏，五、惡趣畏。
又雜寶藏經云：佛言：此如意珠是摩竭大魚腦中出，魚身長二十八萬里。此珠名曰金剛堅也。有第一力，耐使一切被毒之人見悉消滅。又見光觸身，亦復消毒。第二力者，熱病之人見則除愈。光觸其身，亦復得差。第三力者，人有無量百千怨家，捉此珠者悉得親善。諸天一爪甲，價直一閻浮提人物。
又四分律云：時諸比丘患蛇入屋，未離欲比丘恐悑。佛言：聽驚。若以筒盛，棄之；若以繩繫，置地解放。有鼠入屋，作檻盛出，棄之。患蠍、蜈蚣、蚰蜒入屋。若以弊物，若泥團掃箒，盛裹棄之。在外解放。若房舍夜患蝙蝠，晝患燕鳥入。佛言：聽織作籠疏障，若作向櫺子遮。時有老病比丘拾虱棄地。佛言：不應爾。聽以器盛，若綿拾著中。若虱走出，應作筒盛。若虱出筒，應作蓋塞。。
又四分律云：時六群比丘誦外道安置舍宅吉凶符書呪、枝節呪、剎利呪、知人生死吉凶呪、解諸音聲呪。佛言：不應爾。彼教他彼以活命。佛言：皆不應爾。爾時世尊在毘舍離國。時諸離奢乘象馬車，乘輦輿，捉持刀劍，來欲見世尊。彼留刀杖在寺外，入內問訊世尊。時白衣持刀劍來，寄諸比丘藏，畏慎不敢受。佛言：為檀越牢堅固藏舉者聽。
又五百問事云：不得口吹經上塵。像塵准之。雖非正經，然須慎之。亦不得燒故經，得重罪，如燒父母。不知有罪者輕。
又僧祇律云：然火向有七事無利益：一、壞眼，二、壞色，三、身羸，四、衣垢壞，五、臥具壞，六、生犯戒緣，七、增世俗話。看病法者，僧祇律云：病人有九法成就，必當橫死：一、知非饒益食貪食，二、不知籌量，三、內食未消而食，四、食未消而擿吐出，五、已消應出而強持，六、食不隨病，七、隨病食而不籌量，八、懈怠，九、無慧。
又月上女經云：維摩詰妻名曰無垢，其妻九月生女，名為月上。又佛說離垢施女經云：波斯匿王有女，名曰維摩羅達，晉言離垢施。厥年十二，端正殊妙，極有聰慧。又轉女身經云：須達長者妻名曰淨日，有女名無垢光。
頌曰：
捨遺簡要，冀捨危嶮。萬行貞固，
六塵方掩。烈烈霜心，昭昭玉檢。
如彼瓊珪，皎無瑕點。
蓋聞九河流跡，策緼靈丘；四徹中繩，書藏羣玉。亦有青丘紫府，三皇刻石之文；緑檢黄繩，六甲靈飛之字。豈若如來祕藏，譬彼明珠；諸佛所師，同夫净鏡。鹿苑四諦之法，尼園八藏之文。香山巨力，豈云能負；龍宫寶篋，亦未能算。良由吾師釋迦，德本深構，樹自三祇之初；妙果獨高，成於百劫之末。總法界而爲智，竟虚空以作身。寧惟氣禀二儀，道周萬物而已哉！故身無不在，量極規矩之外；智無不爲，用絶思議之表。不可以人事測，豈得以處所論。乃三界之大師，萬古之獨步。吾自庸才，談何以盡。縱使周公之制禮作樂，孔子之述易删詩；予賜之言語，商偃之文學；爰及左元放、葛仙子、河上公、柱下史，並驅驅於方内，何足道哉！自我含靈福盡，法王斯逝。遂使北首提河，春秋有八十矣。應身粒碎，流血何追。争决最後之疑，競奉臨終之供。嗚呼智炬，慈雲消滅，長夜諸子，誠可悲夫！於是瞻相好於香檀，記筌蹄於貝葉。三藏受持，四依補處。而我師風教無墜，特恃斯乎！但正像侵移，羣情矯薄。人代今古，暨乎季運。既當徂北，稍復東漸。所以金人夢劉莊之寢，摩騰佇蔡愔之勸。遺教之流漢地，創發此焉，迄今六百餘年矣。自後康僧會、竺法護、佛圖澄、鳩摩什，繼踵來儀，盛宣方等。遂使道生、道安之侣，慧嚴、慧觀之徒，並能銷聲柱冠，翕然歸向。爰至皇唐，玄奘法師德隆終古，聲高宇宙。涉歷諸國百有五十，翻譯經論千有五百。盡善盡美，可稱可讚。前後寶軸，幾向五千。法門弘闡，緇朋繁熾。道俗蒙益，焉可勝言。吾少習周孔之文典，晚慕黄老之玄言。俱是未越苦河，猶淪火宅。可久可大，其惟佛教也歟！遂乃希前代之清塵，仰羣英之遠迹，歸斯正道，拔自沈泥。本號離欲之逸人，摧邪之大將。吾欣儔黨，其謂此乎！今列前後翻譯總有一十八代，所出衆經五千餘卷。佛法東流，三度滅法。失譯經本三百一十部，五百三十八卷。今此所列，總述帝王年代，大小乘經，部帙綱要，具録人法，寄在大本。兼述古今道俗，英賢博學，依傍佛經所出百家諸子，向有三千餘卷。又列帝王前後興福多少。又列佛降閻浮隱顯年代，略算時節，如是要用，並附其後。庶將來哲，同鑒博記矣。
竊觀上代有經已來，賢德筆受，每至度語，無不稱云譯胡爲漢。且東夏九州，名西域爲天竺者，是總名也。或云身毒，如梵稱此方爲脂那，或云真丹，或作震旦。此蓋承聲有楚夏耳。若當稱漢，漢止劉氏兩代一號。已後禪讓，魏晉不同，須依帝王稱謂甄别。今爲此録，悉改正之。又胡之雜戎，乃是西方邊俗，類此方有羌蠻夷之屬，何得經書乃云胡語？佛生天竺，彼土士族婆羅門者，總稱爲梵。梵者，清净也。承胤光音色天。其光音天，梵世最爲下。劫初來此，食地肥者，身重不去，因即爲人。仍其本名，故稱爲梵。語言及書，既象於天，是以彼云梵書、梵語。如舊日僧，悉稱俗姓，云釋迦者，起自秦代。有沙門釋道安獨拔當時，居然超悟。乃云：既存剃染，紹繼釋迦，子雖異父而姓無殊，今者出家宜悉稱釋。及翻四含，果云：四姓出家，同一釋種。衆咸歎服。其四姓者：一、刹帝利，此是王種。二、婆羅門，是高行人。三名毗舍，如此土民。四名首陀，最爲卑下，如此土皂隸。而安正當晉秦之時，刊定目録，删注羣經。自號彌天，楷模季葉。猶言譯胡爲秦，此亦崑山之一礫，未盡美焉。但上來有胡言處，並以梵字替之，庶後哲善談，得其正真者也。
後漢朝傳譯道俗一十二人，所出經律等三百三十四部。
前魏朝傳譯僧六人，所出經律等一十三部。
南吴孫氏傳譯道俗四人，所出經傳等一百四十八部。
西晉朝傳譯道俗一十三人，所出經戒等四百五十一部。
東晉朝傳譯道俗二十七人，所出經傳等二百六十三部。
前秦苻氏傳譯僧八人，所出經傳等四十部。
西秦乞伏氏傳譯僧一人，所出經十四部。
後秦姚氏傳譯僧八人，所出經傳一百二十四部。
北凉沮渠氏傳譯道俗八人，所出經傳三十二部。
宋朝傳譯道俗二十三人，所出經傳二百一十部。
前齊朝傳譯道俗一十九人，所出經傳四十七部。
梁朝傳譯道俗二十一人，所出經律傳等九十部。
後魏元氏傳譯道俗一十三人，所出經論傳録八十七部。
後齊高氏傳譯道俗二人，所出經論七部。
後周宇文氏傳譯道俗一十一人，所出經論天文等三十部。
陳朝傳譯道俗三人，所出經論傳疏等四十部。
隋朝傳譯道俗二十餘人，所出經論等九十餘部。
皇朝傳譯僧等十有一人，所出經論等二百餘部。
衆經律論傳合八百部。三百二十六帙。
大乘經一譯二百四部。六十六帙。
大乘經重翻二百二部。四十九帙。
小乘經一譯一百八部。四十九帙。
小乘經重翻九十六部。六帙。
小乘律三十五部。二十八帙。
大乘論七十四部。五十二帙。
小乘論三十三部。六十八帙。
賢聖集傳四十九部。一十八帙。
自仙苑告成，金河净濟。敷字羣品，汲引塵朦。隨機候而設謀猷，逐性欲而陳聲教。網羅一化，統括大千。受其道者難訾，傳其宗者易曉。遂能流被東夏，時經六百。翻譯方言，卷數五千。英俊道俗，依傍聖宗，所出文記三千餘卷，莊嚴佛法，顯揚聖教。文華旨奥，殊妙可觀。歷代隱顯，部帙散落，雖有大數，不足者多。尋訪長安，减向千卷。唯聞廬山東林之寺，即是晉時慧遠法師所造伽藍。綱維住持一切諸經，及以雜集，各造别藏，安置並足。知事守固，禁掌極牢。更相替代，傳授領數。慮後法滅，知教全焉。今隨所見聞者具列如左：
右二部，西晉沙門竺法護出。
右七部七卷，東晉哀帝時沙門支遁撰。
右哀帝時沙門竺僧度撰。
右東晉平陽沙門釋法顯撰。
右十三部，總有三十五卷。晉孝武及安帝時，廬山沙門釋慧遠撰。
右東晉帝時揚都瓦官寺沙門釋僧敷撰。
右二部六卷，晉孝武帝時，廬山東林寺沙門釋曇説撰。
右晉成帝時沙門釋法暢撰。
右晉孝武帝時剡東仰山沙門釋法濟撰。
右二卷，晉孝武帝時，荆州上明寺沙門釋曇微撰。
