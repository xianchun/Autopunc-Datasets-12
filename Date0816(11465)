寶峰祥叉手為童子時，聞二老宿夜話，舉古德頌云：
征輪軋軋過江南，暫把遺骸寄泐潭。
秦嶺烟沙猶未息，月明空鎖定僧庵。
祥不覺感悟泣下，老宿問其故，祥云：某近夢中得此句，當是前身之所為者。
宿云：審爾他日必居泐潭主人。
祥後為僧，入眾有年，果出世泐潭，屢住名剎。續以靖康之亂避地天臺，與高庵悟相繼示寂于蓮華峰，此地乃韶國師入定之所，前後皆如前頌所言。教中云：凡報土皆夙昔愿力所現。舉有定分，豈偶然哉？世流庸妄，求院區區，茍合於聲利之域，雖老且死，而莫知安分者多矣。
余昔在太白密庵會中，夜夢作一聯，書于壁間云：雪點欄干，寺在翠瑠璃之下；云橫霄漢，人歸紅菡萏之中。已彌年，猶世中轉圜，抑不知報土果現於何方耶？咄！切忌說夢。
普慈聞禪師，豫章人。姿貌不凡。初見雪堂行于衢之烏巨，次入湖湘，見玅喜於回鴈峰前，備歷烟瘴。與狀元汪圣錫厚善。汪，上饒人，舉以住懷玉，乃南禪師受業所。汪後帥閩，即以象骨招之。
乾道間，奉詔尸雙徑，累詔入內，大悅龍顏，特賜慧日禪師。暮年，再奉旨歸雪峰。
鼓山昇老次山作疏云：璇璣不動，斯須回天上風云；大用現前，縱橫掛域中日月。喜百世一時之遇，冀千齡再會之亨。德又日新，人惟求舊。某人道在南閩二浙，緣符雪嶠五峰，前兄後弟而自得嘉聲，昔去今歸而皆奉詔旨。中興佛法，九州四海悉見天心；獨受主知，名公鉅卿咸尊師譽。方逐丹墀鳳翥，俄驚合浦珠還，好看白馬來東，何待青衫拂地？一千余龍象衲子，佇觀象軾言旋；三百年祖師道塲，又見木球再輥。請提密印，同副芹誠。聞福緣甚勝，近世罕及，但向上一著，叢林不全取信，抑身滅而名殞耳。
鐵庵一大禪師，建昌人。與佛照曇道者俱同行。初見月庵果，次見應庵華。住歸宗時，嘗為侍者，華頗喜之。其孤耿不與世接，嘗題其頂相曰：掛拂豎拂，全機出沒。一喝耳聾，三日屈屈。且道是馬祖屈？百丈屈？宗一侍者但恁麼拈出。
乾道間，出世住臺之慶善，遷衢之祥符，竟嗣月庵，蓋不忘所得也。有贊其像曰：揭翻四大五蘊，徹證向上一竅。傾心吐膽為人，暗返遭怪笑。眼瞳人吹鐵叫，持蠡酌海謾勞神，熨斗煎茶不同銚。
其後，自嘉禾遷疏山、仰山，兩住雪峰而終。
雪堂行有法語示行者元友曰：云居高庵老人在龍門作首座時，凡臨眾，必曰：須知有識者在。他日侍誨次，嘗請聞其說，語曰：廣眾之中，鄙者常多，而識者常寡。鄙者易習，識者難親。自奮志於其間，如一人與萬人戰，庸鄙之習力盡，真挺特沒量漢也。余從是終身誦其言。
氣勝志，則為小人；志勝氣，則為端人正士；惟志與氣齊，為得道賢圣。有人於剛狠不受諫曉者，氣使之然也。耆婆將死，百艸皆泣曰：耆婆在世，我等有用；耆婆死後，世間無有識我者。此喻世間諸法。未出家時，將冠之年，見獨居士嘗謂余曰：中無主則不正，外無主則不行。余從是終身踐其言。在家立身，出家學道，以至終年撫眾，倚此如衡石之定輕重，規矩之成方圓，舍此則事事失準。元友其勉之。
穎濱先生蘇子由，嘗謫筠陽，與真凈道契。嘗有頌寄香城順和尚曰：
融卻無窮事，都成一片心。
此心仍不有，從古至如今。
又曰：
如見復如亡，相逢笑幾場。
此間無首尾，尺寸不須量。
欲識東坡老，堂堂一丈夫。
近來知此事，也不讀文書。
東坡亦在貶所，聞公深向此道，榜其所居曰東軒，以詩戲之，有盛取東軒長老來之句。子由答之曰：縱使盛來無用處，雪堂自有老師兄。
又嘗和淵明一詩云：
佛法行中原，儒者恥論茲。
功施冥冥中，而何負當時？
此方舊染雜，渾渾無名緇。
治生守家室，坐使斯人疑。
未知酒肉非，寧與生死辭？
熾然吾閩中，佛事不可思。
生子多穎悟，得報不汝欺。
時有正法眼，一出照曜之。
誰謂邑中豪？請誦我此詩。
晁光祿迥，精窮內外教典，晚年自著法藏碎金，流行儒釋中，其語甚敦教化。儒曰：士之有志，不可無學。故佛書云：無學者，其理無別。若會其語，因循自棄，猶可惜也。
余觀三教之書，粗見必學之意，儒周易曰：君子進德修業。道教老聃曰：上士聞道，勤而行之。釋寶積經曰：猶如大龍所作已辦，舍於重擔，殆得己利。余因會同參究，雖知其文句不類，而必德從於學無疑矣，加以耆年之志深，流施至窮，最後一說，雖萬劫之不可易也。
大圓智禪師，四明人。嗣道林一，一見佑山，見黃龍南，故其親得黃龍宗旨。有三關頌并拈古盛行叢林。
初，玅喜聞其坦率，不事事，不甚樂之，及觀其拈古，乃撫幾稱賞善曰：真黃龍正傳也！掇筆大書四句於後曰：七佛命脈，諸祖眼睛，但看此錄，一切現成。由是學者方知二師用處初無二致。
然智嘗謂人曰：杲玅喜作用，不減巖頭、死心，可謂百世之師也。但未與老僧商確那事，若見老僧一回，定教他光前絕後。然二師竟不相見。
智終于石霜，預旬日受弟子生祭，就法座上端然化去，方知玅喜不輕肯人也。
玅道道人，延平黃氏女也。徧見尊宿，後謁玅喜于徑山。因玅喜室中問僧：不是心，不是佛，不是物，是什麼？僧罔措。
道立門外聞之，豁然明契，乃告喜，喜曰：桑樹著箭，楮樹出汁。因印其所解。
後開堂於洪福，示眾曰：禪非意想，立意乖宗，道絕功勛，建功失分。聲外句不向意中求，持照用機關，握佛祖鉗鎚。有佛處互為賓主，無佛處風颯颯地，心寧意泰，響順聲和。似恁麼人，且道向什麼處安著？良久，曰：披蓑側立千峰外，引水澆蔬五老前。
又曰：貶上眉毛蹉過，大似開眼尿床，現成公案放行，正是黠兒落節。恁麼不恁麼總不得，曳尾靈龜；不是心，不是佛，不是物，虛空釘橛；離得許多閑門破戶，猶是死水藏龍。傾湫倒岳一句作麼生道？巨靈擡手無多子，分破華山千萬重。
後水庵見僧舉似，以手加額曰：個事可謂非男女等相，多少丈夫漢十年五年在眾中討頭不著，他雖是個女人，宛有丈夫之作，勝卻多少杜撰長老也。
機簡堂，初住饒之筦山，十七年火種刀耕，備嘗艱苦。其所住者，皆四方本有，故能同受寂寥，不以世間榮耀為事，而布素一節，故世謂之機道者。後居九江圓通，大行此庵之道，示眾有云：圓通不開生藥鋪，單單只賣死貓頭，不知那個無思算，吃著通身冷汗流。
自是遷太平之隱靜，眾雖多，堂廚淡薄，兄弟罔敢言之者。凡請執事，必遵老黃龍之法，粥罷掛向堂，令侍者白槌曰：請某人執其職。兄弟靡不從之者，倘有違者，即叱之曰：簡堂這不做，爾向甚處做！
噫！前輩道重，用人如此容易，豈若今時，七跪八拜，下情無任，猶被渠聝跳上三十三天去，苦哉佛陀耶！
證西林，號老衲，長沙人，月庵之嗣。月庵居道林，證為寮元，已為兄弟掛牌入室。其為人至誠鄭重，雖處暗室，如臨大賓，兄弟見之，其容必莊。
後居西林道行，有頌話隨說悟。監大笑。
劍門分庵主，閩人。早歲於道自有發明，竟剃發走鄉里，時人謂之狂僧，分不恤。初見懶庵需，後謁玅喜。雙徑聞其風顛，決不令參堂，分乃乘憤下山，將求歸計。因抵錢塘江上買舟，佇立於浙江亭畔，泣下曰：我波波吒吒出嶺來見玅喜，又不得預眾，是夙無般若緣也！忽聞喝遵殿者乞頌。源大書云：
黃面瞿曇眼剌前，千方百計討便宜。
于今無著渾身處，卻要兒孫蓋覆伊。
示官人云：
說禪說道說文章，林下相逢笑幾場？
子，白衣拜相也尋常。
湖海爭誦之。
曇廣南者，久依密庵，後在佛照會中為寮元。有化鹽頌云：
合水和泥一處烹，水泥盡處雪華生。
便能索起遼天價，公驗分明誰敢爭？
佛照喜曰：這廣南蠻也茆廣。
後住霅之道場，其道將振，而為有力者攘之。未幾，終于冷泉。
雷庵受首座，平江人。道貌修偉。久依月堂、堂諸老，曾集普燈三十卷，又注楞伽。庵于霅之曹氏庵，與抒山居士劉季高之侄平氏者最善。
慶元初，復庵于西湖，劉公任丹丘，以巾子峰報恩招之，以頌謝云：
結茆方喜倚長松，一枕清風睡正濃。
禪道尚無心理會，肯將身入鬧藍中。
劉見大喜，再遣使迫之，亦和前韻云：
昂藏骨相倚喬松，晚歲清陰只自濃。
好向紅塵姑著腳，何妨都在笑談中？
竟不赴，時皆高之。當今搖尾乞憐之時，寧復有此人邪！
大慧在雙徑時，一千七百龍象，有行者祖慶，為母設忌乞頌，慧見其骨相不凡，與之一頌曰：
透過那一著，佛亦不能容。
猛虎當路坐，狐兔自潛蹤。
慶玅年而出世南源，移道林，一夕夢寶公以二十只箸與之，既覺罔測。時劉樞密洪父帥金陵，以鍾山招之，一住二十年，中間因回祿復新之，豈偶然者哉！
慶元初，佛照自五峰歸育王，慶遂繼踵，二年而沒，信玅喜之言不謬矣。
晦庵光和尚，嗣雪堂行。住龜峰，遷泉之法石，蓋赴參政周公葵之命。臨終，以頌授小師元聰曰：
叢林毒種，元聰侍者，尀耐吾宗，滅汝邊也。
吾今高枕百無憂，聽汝時撾涂毒鼓。
聰久依密庵，首眾於徑山。出世洪之報恩，遷云居，隱靜雪峰。晚被旨居徑山，時謂晦庵不妄許可也，抑亦雪堂慈悲行門之所遺蔭邪？
圓悟初在成都講肆，范丞相伯才見其器質不凡，因作長篇，激其往南方行腳。其詞曰：
觀水莫觀污池水，污池之水魚鱉卑；
登山莫登逶邐山，逶邐之山艸木希。
觀水直觀滄溟廣，登山直上泰山上。
所得不少所見高，工夫用盡非徒勞。
南方幸有選佛地，好向其中窮玅旨。
他年成器整頹綱，不負男兒出家志。
大丈夫兮休擬議，豈為虛名滅身計？
歡諧時節苦無多，卻被光陰暗添歲。
成都況是繁華國，打住只因華酒惑。
吾師本是出塵人，肯隨齷齪同埋沒；
吾師幸有虹蜺志，切莫蹉跎向泥水。
君不見吞舟之魚不隱小流，合抱之木豈生丹丘？
大鵬一展九萬里，肯同飛燕著沙鷗？
何如急流千里驥，莫學鷦鷯戀一枝。
直饒講得千經論，也落禪家第二機。
白云本自戀高臺，暮罩朝籠不暫開。
為赴蒼生霖雨望，等閑猶自出山來。
又不見荊山有玉名瓊瑤，良工未遇居蓬蒿。
當時若不離荊楚，爭得連城價倍高？
本朝士大夫與當代尊宿撰語錄序，語句斬絕者，無出山谷、無為、無盡三大老。今代有蜀人馮當可者，於宗門深有造入，與石頭回禪師撰語錄序，江湖沸傳之。其詞曰：五祖晚得南堂，糙暴生獰，凌跨懃遠，天遒地窄，投老大隋。回道者以運鎚攻石之手，仰擊堅高，出力既麤，一鎚便透。歸坐釣魚山上，乖崖峭壁十倍其師，狼毒，砒礵不容下口。其徒彥聞更不瞥地，要收余毒，散施諸方。余恐後人不著便宜，自取僵仆，故為標其荼毒，以示來者。縉云野老序。
無垢居士張九成，參玅喜，有大發明，而宗眼明白。嘗：此老率衢、婺、處三州僧尼道士，造朝免之。今天下僧道由此獲安，不為國家之差役者，蓋驥之力耶！後之圓頂方袍者，當知所自耳。驥後住天臺平田而卒。
肯堂充見卍庵顏，性識敏利，博達古今，前後所作語句甚多。送僧訪簡初居士尤侍郎求典牛和尚語錄序，其詞曰：
岷峨山下三角虎，跳入南方誰敢侮？
泐潭老準眼放光，背手暗發千鈞弩。
一箭中的死復活，從此咬人齒不露。
武寧山中四十年，豈獨坐斷江西路？
徑山涂毒遭一口，至今有理無雪處。
卻遣弟子往毘耶，問訊居士覓轉語。
居士贊之口即啞，居士罵之目即瞽。
居士贊罵不及處，請為渠作語錄序。
公安殊不知休。
如今輥向千峰頂，坐看溈山水牯牛。
空東山，福人。初見艸堂清，後見玅喜。喜見其姿氣超卓，意欲羅籠至，為頂相贊云：慧空抓著吾癢處，吾嘗劄著他痛處。痛處癢，癢處痛，不與千圣同途，豈與衲僧共用？誰知掃帚竹無錢筒，蒿枝叢內無梁棟。如今各自不知己，一任畫出這般不唧底老凍膿。從教掛向壁角落頭，使晝夜燒兜樓婆、畢力迦、沈水膠香，作七代祖翁之供。
然空秉志不渝，竟嗣艸堂，叢林有識者輩皆仰羨之。空善作語句，有東山外集行于世。如曰：
東山送人只一句，才擬欽承喝出去。
如今更向紙上求，大似蒼鷹拏狐兔。
上人上人知不知？端坐守之無了期。
趁取秋風霜木落，泐潭百丈在江西。
有昇次山住幽巖鏤空之集流于江浙。
庵堂道號，前輩例無，但以所居處呼之，如南岳、青原、百丈、黃檗是也。庵堂者，始自寶覺心禪師謝事黃龍，退居晦堂，人因以稱之。自後靈源、死心、艸堂皆其高弟，故遞相法之。真凈與晦堂同出黃龍之門，故亦以云庵號之。覺范乃云庵之子，故以寂音甘露滅自標。
大抵道號有因名而召之者，有以生緣出處而號之者，有因做工夫有所契而立之者，有因所住道行而揚之者，前後皆有所據，豈茍云乎哉？今之兄弟，才入眾來，未曾夢見向上一著子，早已各立道號，殊不原其本故。瞎堂遠禪師因結制次，問知事云：今夏俵扇多少？
知事曰：五百來柄。
遠曰：又造五百所庵也。
蓋禪和庵，才得柄扇子，便寫個庵名定也，聞者罔不大笑。
余以母氏夢梵僧頂一月而投之懷中，既覺遂育，因以古月自號，以安穩眠呼之，蓋彷覺范甘露滅也。二號皆維摩、寶積所出，故橘洲曇公為余作古月說云：萬古長空，一朝風月，慚愧古人，模寫得成也。融禪未生之夕，其母夢得月，是為生子之祥，愧今人不去卻模子也。融禪不負其母，兼不忘古人，古月名庵，不為忝矣。
涂毒老人亦有四句云：
萬古長空月，何曾有晦明？
此心元一體，隨處燭精靈。
安定郡王，號超然居士。頃在東京時，即留意空宗，見長靈卓禪師，有打發處。後因事謫江西，及虜人陷東京，宗室諸王多隨二圣北陷，居士因此得免。乃居三衢，與馮侍郎至道并雪堂行禪師為方外友。衢人知信向佛乘，多自茲始。
嘗有南岳法輪省行堂記最高玅，又撰戒欲文，今錄于此：
嘗謂世人無始時來，有大苦惱，惑亂身心，不求出離，所大苦者，淫欲之事也。此苦能昏塞精神，戕賊性命，障德敗道，妨廢修行。每念私心潛散，邪見動搖，不以境緣有無，不分去處凈穢，便起顛倒，恣行觸污。凈眼觀之，有何快樂？且情塵流轉，慾火燒然，自古迨今，老幼貴賤，無不被其害也。
蓋世人廣貪財利，追求爵祿，如意之後，唯是耽著色欲。又有緇素之間，百念灰冷，惟此一事多為魔惱。至於造妖作竊，傾國亡家，或善和眷屬因此紛爭，或久遠夫婦因此乖離，信之，壞人根本，累人深重，奸妒欺昧，不可名言。是故佛說諸業易斷，此苦難除，茍能滅盡，無不成道。
大抵男女二根，初無分別，邪妄發生，互起愛染，結習牽纏，遂有思想驚夢之苦，蠹費破散之苦，冤結離間之苦，遭刑染疾之苦，直到夭亡，終未省悟。明知穢污非清凈因，如蛾投火，自受燋然。如來明誨：若不斷淫，欲求圣道，無有是處。當知情愛為災難之端，狐媚乃殺人之賊，起煩惱因，入地獄種，悞
人損德，喪身失命。
常於一切處泯絕男女相，究竟真實，誰受欲事？當知革囊臭穢，敗壞總成白骨，念欲境界，復有何樂？雖在夢中，亦生怖畏。普愿一切含靈具識，盡生厭舍，如冤家想，當遠離也；如大火聚，不可近也；如毒蛇來，當急避也。果能一發念，俾得此纏縛自然消釋，變垢濁而獲法身，散婬火而為智慧，互相教化，同行凈道，證安樂行。
傳曰：盡信書則不如無書。此語均然，何也？儒家經史，例有監本證據，語意已定。吾門廣眾，鄙者常眾，識者常寡，故多以臆見改易，遂失先圣玄玅之旨，可不哀哉！
如紹興間，四明再開傳燈統要，乃雙溪庸僧思監干。緣監者素無學識，誠謬故尊宿問答之言甚多，此真法門大罪人也。
嗚呼！此書乃本朝楊文公太。驀然問著祖師關，卻似東村王太嫂。呵呵！
圓通永建上人，號柏庭。久依密庵，一翁、松源輩為伍，後以鄉人老居蔣山，永充座元，舉以出世，住長干天禧。與密庵在眾有隙，不令其承嗣，竟為其薙發師光晦庵拈香。未幾，遷信溪，遂卒。
平日與無一居士侍郎王溉厚善，有唱酬語謄行于世，但來處不分曉，兄弟亦少有信之者，亦可為後輩幾間破屋，不原所得者為深誡。故松源嘗有頌曰：
林下相逢知幾年？好因緣是惡因緣。
雖然不受靈山記，鼻孔依然著那邊。
常樂和山主，三衢人，久依密庵。見處穩實，不在松源、曹源之下，有法華二十八品頌行于世。其在青山時，密庵嘗以伽陀戲之曰：
一拶當機伎倆窮，故鄉回首爛柯峰。
人間天上誰知否？會見曹溪正脈通。
然和一生辛苦，自知福尠，諸郡多以名山招之，俱不赴。暮年，與居士汪公父子卜筑於龜嶺之南，火種刀耕，恬然自樂，況味不減老龐、丹霞，亦一代奇事也。
震山堂，昇州人。初見丹霞淳，明洞上宗旨，有頌云：
白云深覆古寒巖，異艸靈華彩鳳銜。
夜半天明日當午，騎牛背上著靴衫。
又抵大溈，作插鍬井頌曰：
盡道溈山父子和，插鍬猶自帶干戈。
至今一片明如鏡，時見無風匝匝波。
後見艸堂於疏山，師資道合，因稟承焉。初居百丈，後住黃龍，其道大振，是為龍峰四世也。
崇野堂，四明人。久依天童宏智禪師，以大事不決，竟上江西見艸堂。未幾，果有所得，後住育王，乃拈香為艸堂之嗣。雪竇持以四句戲宏智曰：收得一宗錫。初入院時，二相親送。其後史公復造竹院以延之，凡有質疑事必問，故別峰自金山來雪竇，諸山一疏，乃曇撰之。其詞曰：
住雪竇好？住翠峰好？老子當斷自胸中；為法來耶？為床座耶？此行殆出人意表。無愧乎東山直下四世！望之如西湖雪後諸峰，但得心同、道同、出處同，休問佛界、魔界、眾生界。
新乳峰禪師，聲飛吳越，價重岷峨，住海門國逾一十有二年。肆瀾飜口說八萬四千偈，如山屹屹，有陣堂堂。與其據滄波而擾蛟龍，孰若依蕙帳而友猿鶴？載念伊蘭之世，冀一現於優曇。計非師子之家，當盡摟其種類。歸來，及早慰我同門。
此話江湖競傳之，見比干之剖心以為忠直，不必為也；聞偃王之亡國以為仁義，不足法也。若然者，盜跖高枕於東陵，莊蹻懸車於西蜀，老終厥命，良足貴乎？
又問曰：周武帝毀滅二教，是耶非耶？
先生曰：非耶。
或曰：請問其說。
先生曰：釋氏之法，則是空有無滯，人我兼忘，超出生死，歸於寂滅，此象外之談也；老氏之義，則谷神不死，玄牝長存長生，久視騰云駕鶴，此區中之教也。至於止惡尚仁，勝殘去殺，竝
有益於王化，無乖於俗典。今以常僧犯律，道士遺經，便謂其教可棄，其言可絕，何異責檮杌而廢堯，怨有苗而黜禹？見瓠子泛濫，遠塞河源；睹崑獄方偶，遽投金燧。曾不知潤下之德有利已深，變腥之用其功甚博，井蛙觀海，局於所見，輪回長夜之迷，自貽沈溺之苦，疑悞後學，良可痛哉！
云居如，號云中。受經於臺之護國，在云居最久。上堂云：山下熱如火，山間涼似秋，得居山上者，知是幾生修？卓拄杖云：急著眼腦。
佛印示眾云：莫掛袈裟便要閑，七條中有鐵圍山，幾多放逸縱橫者，失卻人身瞬息間。
前輩贊佛祖偈句并自贊語，各有矜式。今之例多杜撰，如自贊亦如贊佛祖之語，良可笑耶！唯密庵最得其體，贊云：在家不讀書，行腳不參禪，隨流閑打閧，掘地覓青天。如今老矣空追悔，捻人痛處力加鞭。
涂毒亦云：眼瞎耳恒聾，鼯鼠技已窮。要見巖中主，白云千萬重。咄！具眼者宜辨之。
佛心才示眾云：三千劍客，獨許莊周；百萬鳳毛，點也自肯。若也兩頭坐斷，中間不留，只是打凈潔球子，未知向上一竅；若也隨波逐浪，帶水拖泥，孤負己靈，未具頂門正眼。總不恁麼，又作麼生？不入驚人浪，難逢稱意魚。
又云：寶劍不失，虛舟不刻，朝游羅浮，暮歸檀特。若謂本光之地，理合如斯，正是坐井觀天，持蠡酌海。若謂言發非聲，色前非物，非唯迷宗，亦乃失旨。宗明旨的又作麼生？密把鴛鴦閑綉出，從他人自覓金針。
長蘆祖照禪師道和，莆陽人。初負篋至京，有中貴見之姿質不凡，以度牒與之，和不受，自謂同學曰：吾大丈夫，豈可出他黃門之下？茍一旦受其恩，則終身被其攔絆。吾佛幸有廣大法門，又國家開發人之路，吾當自勉勵。
因銳志誦法華經，當年於試經得度為大僧，徧見諸方，後住長蘆，座下常滿千眾。真歇了自丹霞會下來，時年尚幼，和見其敏利，令首眾，後退院與之，意其承嗣。及拈衣，乃云：
得法丹霞室，傳衣祖照庭。
恩深轉無語，懷抱自分明。
和不樂，下座抵奪其衣，了自此終身不搭法衣，竟嗣丹霞淳，江湖有識者皆雅其不忘本也。
或庵示眾云：紹興初，山野色力強壯，所至撥艸瞻風。見善知識，懸囊掛盋，擊節扣關，莫不忘湌廢寢，寅夜不輟。又得偉人哲匠朝暮不倦，苦口點化錐劄，尚收拾舊貨不得上手，況當今之際，在處叢林據位禪師者，但占名字，陞堂入室，聊表不空。師家見學者，學者見師家，邪正不分，互相淈，更說甚麼一言半句，超脫常情，到大不疑安樂田地，拈斷貫索，穿天下人鼻孔，大道相將滅也。
間有負笈擔簦，寄人烟焰之下，多是求飽暖溫和，游泳外典，圖資談柄而已，正宗下事杜口不講。加之尸席望剎，有福緣趍陪上位，結識貴人以為外護，得其自便之計，遂致習以成風，遞相仿傚，鮮有知非者。
眾中本色黃面老衲雖證道果，密追古風，退步潛藏守分，不能親近權貴，無力救弊，冷處危坐，袖手想見，點頭咨嗟其荒寒薄伎紛紜耳。愿得具眼正因有力量上人，努力猛省，圖遠不圖近，於己躬下了辨西來不傳之玅，施設凡圣不測之機，異日他時為後輩作則，免有竛竮道路千里之嘆耶。
明眼人前吐露胸臆，亦望痛念祖道下衰，踴躍高舉六合之外，貴得英靈衲子光明於世，千古萬古之下，金剛王寶劍凜凜不墜矣！
東坡到京口，佛印渡江謁見。坡云：趙州昔日不下禪床，金山因甚今日渡江？
佛印以頌答曰：
趙州昔日欠謙光，不下禪床接二王。
爭似金山無量相，大千沙界是禪床。
曾文清公，贛州人，乃寶文侍郎天游之弟。於宗門甚進步，與心聞賁禪師為方外友，嘗有世尊拈華一頌，江湖多賞之。頌曰：
華枝拈起大家看，迦葉無端卻破顏。
從此春光都漏泄，桃紅李白滿人間。
又贊心聞像曰：是心聞叟，寂然無聲；非心聞叟，儼然其形。視之非無，聽之非有，能如是觀，非心聞叟。
婺州靈應法凈講主，因被晚學攙其院事，告於葉丞相以求借援。葉回書云：
專使辱書懃懃，知公與余先世之契，同里巷桑梓，詢之同袍，知公是本分講人。住靈應四十年，變瓦礫之場為輪奐，使魚鼓之聲歲晚不絕，可謂肯興供養。於寺庭出臂力，寶殿崇成之際，乃為破戒後學起貪癡心，巧計攘奪，怪公不得使終圓勝事。若以世情論來，鵲有巢而鳩居之，誠難堪處；若以公分上觀之，身非我有，萬法皆如夢幻，則靈應道場亦豈是公久居活計？
所以古人道：住則孤鶴冷翹松頂，去則片云忽過人間。去住灑然，何有拘礙？要當住而未嘗不住，方知是去住底人。又況一飲一啄皆自前定，或行或止豈是人為？毋有意必同異，若如此境界不能洞然明白，則末後一著未免拖泥帶水。
此去便好青松下明窗內安坐不動，了自家大事，因緣誠為得計。若欲借一言於五馬，有挾山超海之難，能悟萬法皆空，於公有變凡成圣之易。其或未然，快請腰包，急去訪他新婦底。
混源密，臺人。嗣龜山光狀元。俗素貧，然守分不自張大。自浮山遷大舍，道由俗舍，將見其弟昆，戒約人從，勿過其家，唯帶親隨一二人而已。又曰：若見我兄，切勿聲諾，恐驚他村人也。其顧分如此。
有頌曰：
托迹來蓬屋，三椽種不深。
如何微賤質，也解震雷音？
種粟不生豆，拈鉛卻是金。
只因誤失腳，終不落沈吟。
叢林皆服其識度高遠，與夫詐稱張王李趙，豈可同日而語哉！
故監部甄公龍文，為龍翔疏，請密公曰：十三人透洋嶼之關，先為上首；二千里趁黃梅之盋，密在汝邊。可謂正法克膺，公選ㄙ人。腳跟峭措，眼腦玲瓏。起紫籜說洪福之禪，諸方山仰；過石橋持七閩之盋萬衲云隨。唯六龍僧御於中州，故二淛獨夸於勝剎。次當補處，宜莫放公孤嶼而住兩峰。
話頭在在，一句而涵三要，眾目團團，後被旨住西湖凈慈。
紹興間，象田梵卿禪師，秀之華亭錢氏子。初參圓通秀、投子青，次見照覺總有契。上堂云：春已寒。