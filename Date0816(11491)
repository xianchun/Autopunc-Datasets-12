老君在天皇時降世號通玄天師，一號玄中大法師。徐整三五曆云：歲起攝提，元氣肇始，有神人號天皇。地皇時降為師，號有古先生。春秋緯作九頭紀。
人皇時降為師，號盤古先生。三五曆云：天地混沌如雞子，盤古生其中。天地開闢，盤古在其中。後乃有三皇，此三才之始也。
伏羲時降于田野，號鬱華子。
祝融時降于恆山，號廣壽子。
神農時降于濟陰，號大成子。
黃帝時降于崆峒，號廣成子。
少昊時復降崆峒，號隨應子。
顓帝時降于衡山，號赤精子。
帝嚳時降于江濱，號錄圖子。
帝堯時降于姑射山，號務成子。
帝舜時降于河陽，號尹壽子。
夏禹時降于商山，號真行子。
殷湯時降于潛山，號錫則子。
帝紂丁卯，老君降于岐山之陽，號燮邑子。時周文王為西伯，召為守藏史。武王克殷，遷為柱下史。
成王時號經成子。
康玉時號郭叔子，仍柱下之職。
昭王時去官歸亳，以二十五年癸丑五月壬午西過函谷關，度關令尹喜。明年甲寅，授喜道德五千言。是歲四月，於喜宅南小山上昇天，即有五色光貫紫微，井水皆溢。二十七年乙卯，復分光降生於蜀國李太官家。至二十九年丁巳，會尹喜於青羊之肆。唐記云：青羊肆者，太上玄元天皇大帝第二降生之所。
穆王四年甲申，復還中國，東遊扶桑，會大帝，校集羣仙。穆王內傳云：穆王聞尹真人得道上昇，乃為修樓觀，置道士七人以奉祠事。
夷王元年乙丑，老尹與玄古三師降于蜀綿竹之三學山，授李真多之道。
厲王二十一年庚子，老君降於樓觀，授道士宋倫以中景之道、通真之經并靈飛六甲京奏丹符。
宣王四十三年丙辰，老君降于滑川，告王以歲星北遷，言周將衰。後二年，幽王立。唐歷代應現圖云：周宣王時有採薪行歌者，人莫能識，以問老君，老君曰：此活國人修習無上正真之道也。
幽王二年辛酉，地動，涇、滑、洛皆震，老君曰：周將衰矣，不及十年之數。後果為犬戎所滅。
平王二十三年癸卯十二月，老君復出關，開化諸國，遂至西流、麟等洲，考校羣仙。事訖，復還中國。
敬王十七年戊戌，孔子謂南宮敬叔曰：吾聞老聃博古而該今，通禮樂之原，明道德之歸，則吾師也。與敬叔皆至問禮。
威烈王二年丁末，老君過秦，秦獻公授館，致禮問以曆數。
顯王八年庚申，老君東遊赤城、蒙山，過扶桑，校集羣仙。已而隱于景山之太室、少室。
赧王九年乙卯，秦昭王立，老君與尹喜諸仙西遊女几、雞頭、天柱，復出散關，遂昇崑崙，還紫微上宮。昭王聞之，乃於老君所經由處為置城色，以表聖迹，故立老停驛、尹喜城。
老君應感無方，變化莫測，或昇或降，莫能究悉。今考傳記并長曆，推計自殷武丁庚辰至周赧王乙卯，凡出入隱顯綿歷九百九十六年，在殷一百七十四年，在周八百二十二年，正與史傳及諸經典相合。魏明帝贊云：為周桂史，經九百年。大學博士吳楊昊亦云：老君變通，靈應難測，既生商日，又仕周時。計其始終，乃歷千歲。此皆舉其成數也。史記稱或云百六十歲，或云二百歲者，是據孔子時人斟酌老君之歲數云爾，不能知其實，是以每事言蓋言或也。劉向贊之曰：德合元氣，壽同兩儀。據諸傳記說雖不同，莫不贊其長壽。蓋儒者以長生升天之說為誕，故但云莫知所終。
秦始皇二十八年壬午，封禪泰山，乃建老君祠於樓觀之南，躬行饗禮。
前漢文帝初，老君先降于陝河之濱，人號為河上公，亦曰河上丈人。帝親訪之，老君授以道德二經。今陝府北有河上公廟、望仙臺存焉。。
成帝河平二年甲午，老君降于瑯琊郡曲陽淵，授干吉太平經。。
安帝永初三年己酉，老君降于泰山，召江夏吏劉國校定天下簿籍，因示國罪福報應之事。
順帝漢安元年壬午，老君降于蜀之鶴鳴山，授天師張道陵正一盟威祕籙，五月再降，賜太清中經。建康元年甲申，老君再降于閬州雲臺山，授天師以三洞衆經及超度九祖齋直之法。
桓帝永壽元年乙末，老君降于成都，授天師北斗削死注生之法。又降于鹿堂山，授以制六天斬邪之文。。
延熹八年乙巳，帝遣中常侍左悺詣苦縣祀老君，命邊韶撰碑文。九年，帝親祀老君於濯龍宮，用郊天樂。。
靈帝光和二年己末，老君降于天台山，授仙人葛玄上清、靈寶、大洞等經及三籙七品齋法。
魏文帝黃初四年癸卯，帝親詣苦縣老子廟致祭，令有司重修廟宇。。
陳留王咸熙元年甲申，老君降于隴右臨洮郡，謂王始曰：天下不久當太平。
晋安帝元興元年壬寅，老君下降，按行山嶽。至華山，勑仙人成公興令移居嵩山，仍賜以仙藥。
後魏明元神瑞二年乙卯，老君降于嵩山，授道士寇謙之雲中音誦新科之戒。
太武太延元年乙酉，老君降于嵩山，命寇謙之授帝以太平真君之號，遂改元太平真君。
武帝太昌元年壬子，遣散騎常侍饒傑、侍御史郎郭亮重修亳州老君廟。
隋文帝明皇六年丙午，詔亳州刺史楊元胄重修老君廟宇，勑內侍舍人薛道衡撰碑及祠庭頌。
煬帝大業十三年丁丑，老君降終南山，語山人李淳風以唐公受命之符。。
唐高祖武德二年己卯，老君降于羊角山，語吉善行令奏聞云：唐得聖治，社稷久長。
五年壬午，老君再降于廟所，告以破賊之期。
太宗貞觀元年丁亥七月丙午，勑修亳州老君廟，給戶二十以供洒掃。
高宗龍朔二年壬戌，帝幸洛陽宮，建清廟于北邙山以祠老君，設醮慶贊。老君降于殿上，二真人夾侍，光曜階壇，衆咸瞻仰。宮闈令權大力等列狀奏聞，詔依所見圖寫為瑞像。
乾封元年丙寅，帝封岱嶽，駕至亳，謁老君，御製冊文，上尊號曰太上玄元皇帝，聖母為先天大后。
儀鳳二年戊寅，勑建醮於洛陽清廟，老君降于壇上，祥光照映，乘白馬履壇，石皆有迎。衆所瞻仰，即以奏聞。賀表有云：金相玉毫，彩奪夜明之景。白駒丹鬣，遠流天駟之庭。
玄宗開元三年乙卯，東封岱嶽，回謁亳州老君廟，親書道德二經，俾刻諸石。以老君降誕日為玄元節，御製讚文，書于寶帳額上。。
開元二十九年辛巳閏四月，帝夢老君告云：吾有像在京城西南。上遣使求之，果得老君玉像，迎至興慶宮，命畫真容，分置諸州開元觀。
天寶元年壬午，老君降于丹鳳門外，語田同秀曰：我昔將入流沙，藏一金匱靈符在尹喜舊宅，可奏帝取之。帝遣使求得之於函谷關故墟。
天寶二年癸未正月，上老君尊號曰太聖祖玄元皇帝。九月制改譙郡紫極宮為太清宮，此太清宮得名之始也。。
十二月，帝幸華清宮，老君降于朝元閣上，遂改朝元閣為降聖閣。
天寶七載戊子，上老君尊號曰聖祖大道玄元皇帝。
九載庚寅，老君降于太白山，語山人王玄翼以實仙洞有妙實真符，上命刑部尚書王倕等往求，果得之。
十三載甲午二月癸酉，帝朝獻太清宮，加上老君尊號曰太聖祖高上大道金闕玄元天皇大帝。
十五載丙申，老君見于漢中郡黑水之側，帝命刻石像於所見之處。老君又乘白鹿降于利州益昌嶺上，示收祿山之兆，詔於所見之處立自然觀。。
肅宗至德二載丁酉，老君降于通化郡雲龍巖，自地接天，儀像炳然。詔圖其本，明皇御製贊曰：晝見殊相，浮空瑞色。道釋人天，作禮瞻奉。申命藻繪，示諸郡國。
敬宗寶曆二年丙辰，老君降于太清宮前御路。
懿宗咸通十年己丑九月，徐州賊龐勳來寇亳，領其徒三千餘人趍太清宮，欲據為營壘。時士庶數百餘家在宮避難，咸見老君乘空而行，須臾黑霧昏睡，賊迷路，自相踩踐，勳亦溺水而死。
僖宗廣明二年庚子七月，黃巢攻劫郡邑，將焚亳州太清宮，忽陰風四起，變暑為寒，賊衆駭散，卒不能攻而去。。
宋太祖建隆元年庚申，遣使詣亳州太清宮致祭。
太宗淳化四年癸巳，遣內侍李守倫等下兩湖選擇良材，重修亳州太清宮，詔水部員外郎和濛撰碑。
真宗咸平五年壬寅，遣內侍陳延慶增修亳州太清宮，仍給衛士。大中祥符五年壬子，遣三司使丁謂代謁。七年甲寅，駕幸亳州，謁太清宮，親奉寶冊，上尊號曰太上老君混元上德皇帝。。
哲宗紹聖五年戊寅，亳州刺史喻陟奏太清宮屢降瑞應，遂遣內侍蘇珪就宮建普天大醮三千六百分，仍詔本路轉運司，凡宮宇弊壞者，隨即繕完。
徽宗崇寧元年壬午，詔翰林學士張商英撰亳州太清珪碑記，徽宗御篆額，賁于碑首。。
政和二年壬辰，老君乘白馬，駕祥雲，降于茅山玉晨觀，授梁先生加句天童護命經。
其餘降見事迹，記傳不繫時代者不述，與夫放光現瑞靈應等，事非化身下降者，亦不復載于譜也。