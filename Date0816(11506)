稽首唯識性，滿分清淨者。我今釋彼說，利樂諸有情。今造此論，為於二空有迷謬者生正解故，生解為斷二重障故。由我、法執，二障具生，若證二空，彼障隨斷。斷障為得二勝果故：由斷續生煩惱障，故證真解脫；由斷礙解所知障，故得大菩提。又為開示謬執我法迷唯識者，令達二空，於唯識理如實知故。復有迷謬唯識理者，或執外境如識非無，或執內識如境非有，或執諸識用別體同，或執離心無別心所。為遮此等種種異執，令於唯識深妙理中得如實解，故作斯論。若唯有識，云何世間及諸聖教說有我法？頌曰：
由假說我法，有種種相轉，
彼依識所變。此能變唯三：
謂異熟、思量，及了別境識。
論曰：世間、聖教說有我、法，但由假立，非實有性。我謂主宰，法謂軌持。彼二俱有種種相轉。我種種相，謂有情、命者等，預流、一來等。法種種相謂實、德、業等，蘊、處、界等。轉謂隨緣施設有異。如是諸相若由假說，依何得成？彼相皆依識所轉變而假施設。識謂了別，此中識言亦攝心所，定相應故。變謂識體，轉似二分，相、見俱依自證起故，依斯二分施設我、法，彼二離此無所依故。或復內識轉似外境，我、法分別熏習力故，諸識生時變似我、法。此我、法相雖在內識，而由分別似外境現。諸有情類無始時來，緣此執為實我實法，如患、夢者，患、夢力故，心似種種外境相現，緣此執為實有外境。愚夫所計實我實法都無所有，但隨妄情而施設，故說之為假，內識所變似我似法，雖有而非實我、法性，然似彼現，故說為假。外境隨情而施設，故非有如識，內識必依因緣生故，非無如境，由此便遮增、減二執。境依內識而假立，故唯世俗有，識是假境所依事故，亦勝義有。
云何應知實無外境，唯有內識似外境生？實我、實法不可得故。如何實我不可得耶？諸所執我略有三種：一者執我體常周遍，量同虛空，隨處造業，受苦樂故；二者執我其體雖常，而量不定，隨身大小有卷舒故；三者執我體常至細如一極微，潛轉身中作事業故。初且非理，所以者何？執我常遍，量同虛空，應不隨身受苦樂等。又常遍故，應無動轉，如何隨身能造諸業？又所執我，一切有情為同為異？若言同者，一作業時一切應作，一受果時一切應受，一得解脫時一切應解脫，便成大過。若言異者，諸有情我更相遍故，體應相雜，又一作業一受果時與一切我處無別故，應名一切所作所受。若謂作、受各有所屬無斯過者，理亦不然，業、果及身與諸我合，屬此非彼不應理故。一解脫時一切應解脫，所修證法一切我合故。中亦非理，所以者何？我體常住，不應隨身而有舒卷，既有舒卷，如槖籥風應非常住。又我隨身應可分析，如何可執我體一耶？故彼所言如童竪戲。後亦非理，所以者何？我量至小如一極微，如何能令大身遍動？若謂雖小而速巡身，如旋火輪似遍動者，則所執我非一非常，諸有往來非常一故。又所執我復有三種：一者即蘊，二者離蘊，三者與蘊非即非離。初即蘊我，理且不然，我應如蘊，非常一故。又內諸色定非實我，如外諸色有質礙故。心、心所法亦非實我，不恒相續，待眾緣故。餘行、餘色亦非實我，如虛空等非覺性故。中離蘊我理亦不然，應如虛空無作、受故。後俱非我理亦不然，許依蘊立非即離蘊，應如瓶等非實我故。又既不可說有為、無為，亦應不可說是我非我。故彼所執實我不成。又諸所執實有我體為有思慮為無思慮？若有思慮應是無常，非一切時有思慮故。若無思慮應如虛空，不能作業亦不受果，故所執我理俱不成。又諸所執實有我體為有作用為無作用？若有作用，如手足等應是無常，若無作用，如兔角等應非實我，故所執我二俱不成。又諸所執實有我體為是我見所緣境不？若非我見所緣境者，汝等云何知實有我？若是我見所緣境者，應有我見非顛倒攝，如實知故。若爾，如何執有我者所信至教皆毀我見稱讚無我？言無我見能證涅槃，執著我見沈淪生死，豈有邪見能證涅槃，正見翻令沈淪生死？又諸我見不緣實我，有所緣故，如緣餘心。我見所緣定非實我，是所緣故，如所餘法。是故我見不緣實我，但緣內識變現諸蘊，隨自妄情種種計度。
然諸我執略有二種：一者俱生，二者分別。俱生我執，無始時來虛妄熏習內因力故，恒與身俱，不待邪教及邪分別，任運而轉，故名俱生。此復二種：一常相續；在第七識緣第八識起自心相執為實我；二有間斷，在第六識緣識所變五取蘊相，或總或別，起自心相，執為實我。此二我執細故難斷，後修道中數數修習勝生空觀方能除滅。分別我執亦由現在外緣力故，非與身俱，要待邪教及邪分別然後方起，故名分別。唯在第六意識中有，此亦二種：一緣邪教所說蘊相，起自心相，分別計度執為實我；二緣邪教所說我相，起自心相，分別計度執為實我。此二我執麁故易斷，初見道時觀一切法生空真如即能除滅。如是所說一切我執自心外蘊或有或無，自心內蘊一切皆有，是故我執皆緣無常五取蘊相妄執為我。然諸蘊相從緣生故是如幻有，妄所執我橫計度故，決定非有，故契經說，苾芻當知，世間沙門、婆羅門等所有我見，一切皆緣五取蘊起。
實我若無，云何得有憶識、誦習、恩怨等事？所執實我既常無變，後應如前，是事非有。前應如後，是事非無，以後與前體無別故。若謂我用前後變易非我體者，理亦不然，用不離體，應常有故，體不離用，應非常故。然諸有情，各有本識，一類相續，任持種子與一切法更互為因，熏習力故得有如是憶識等事，故所設難於汝有失，非於我宗。
若無實我，誰能造業誰受果耶？所執實我既無變易，猶如虛空，如何可能造業受果？若有變易，應是無常。然諸有情心、心所法因緣力故，相續無斷造業受果，於理無違。
我若實無，誰於生死輪迴諸趣？誰復厭苦求趣涅槃？所執實我既無生滅，如何可說生死輪迴？常如虛空，非苦所惱，何為厭捨求趣涅槃？故彼所言常為自害。然有情類身心相續，煩惱業力輪迴諸趣，厭患苦故，求趣涅槃。由此故知定無實我，但有諸識無始時來前滅後生，因果相續，由妄熏習似我相現，愚者於中妄執為我。
如何識外實有諸法不可得耶？外道、餘乘所執外法理非有故。外道所執云何非有？且數論者，執我是思，受用薩埵、刺闍、答摩所成大等二十三法，然大等法三事合成，是實非假，現量所得。彼執非理，所以者何？大等諸法多事成故，如軍、林等應假非實，如何可說現量得耶？
又大等法若是實有，應如本事，非三合成。薩埵等三即大等故，應如大等亦三合成。轉變非常為例亦爾。又三本事各多功能，體亦應多，能體一故。三體既遍，一處變時餘亦應爾，體無別故。許此三事體相各別，如何和合共成一相？不應合時變為一相，與未合時體無別故。若謂三事體異相同，便違己宗體相是一。體應如相，冥然是一。相應如體，顯然有三。故不應言三合成一。又三是別，大等是總，總別一故，應非一三。此三變時若不和合成一相者，應如未變，如何現見是一色等？若三和合成一相者，應失本別相，體亦應隨失。不可說三各有二相，一總二別。總即別故，總亦應三，如何見一？若謂三體各有三相和雜難知故見一者，既有三相，寧見為一？復如何知三事有異？若彼一一皆具三相，應一一事能成色等，何所𨵗少待三和合。體亦應各三，以體即相故。又大等法皆三合成，展轉相望應無差別，是則因果、唯量、諸大、諸根差別皆不得成。若爾一根應得一切境，或應一境一切根所得，世間現見情與非情，淨、穢等物，現、比量等，皆應無異，便為大失。故彼所執實法不成，但是妄情計度為有。
勝論所執實等句義多實有性，現量所得。彼執非理，所以者何？諸句義中且常住者若能生果應是無常，有作用故，如所生果。若不生果，應非離識實有自性，如兔角等。諸無常者，若有質礙便有方分，應可分析，如軍、林等非實有性。若無質礙，如心、心所，應非離此有實自性。又彼所執地、水、火、風應非有礙，實句義攝，身根所觸故，如堅、濕、煖、動。即彼所執堅、濕、煖等應非無礙，德句義攝，身根所觸故。如地、水、火、風。地、水、火三對青色等俱眼所見，准此應責。故知無實地、水、火、風與堅、濕等各別有性，亦非眼見實地、水、火。又彼所執實句義中有礙常者，皆有礙故，如麁地等應是無常。諸句義中色根所取無質礙法應皆有礙，許色根取故，如地、水、火、風。又彼所執非實、德等應非離識有別自性，非實攝故，如石女兒。非有實等應非離識有別自性，非有攝故，如空花等。彼所執有應離實等無別自性，許非無故，如實德等。若離實等應非有性，許異實等故，如畢竟無等。如有非無無別有性，如何實等有別有性？若離有法有別有性，應離無法有別無性，彼既不然，此云何爾？故彼有性唯妄計度。又彼所執實、德、業性異實、德、業理定不然，勿此亦非實、德、業性，異實等故，如德、業等。又應實等非實等攝，異實等性故，如德、業、實等。地等諸性對地等體更相徵詰，准此應知。如實性等無別實等性，實等亦應無別實性等。若離實等有實等性，應離非實等有非實等性，彼既不爾，此云何然？故同異性唯假施設。又彼所執和合句義定非實有，非有實等諸法攝故，如畢竟無。彼許實等現量所得，以理推徵尚非實有，況彼自許和合句義非現量得而可實有？設執和合是現量境，由前理故亦非實有。然彼實等非緣離識實有自體現量所得，許所知故，如龜毛等。又緣實智非緣離識實句自體現量智攝，假合生故，如德智等。廣說乃至緣和合智非緣離識和合自體現量智攝，假合生故。如實智等。故勝論者實等句義亦是隨情妄所施設。
有執有一大自在天，體實遍常，能生諸法。彼執非理，所以者何？若法能生必非常故，諸非常者必不遍故，諸不遍者非真實故。體既常遍具諸功能，應一切處時頓生一切法。待欲或緣方能生者，違一因論。或欲及緣亦應頓起，因常有故。餘執有一大梵、時、方、本際、自然、虛空、我等，常住實有具諸功能生一切法，皆同此破。
有餘偏執明論聲常，能為定量，表詮諸法。有執一切聲皆是常，待緣顯、發，方有詮表。彼俱非理，所以者何？且明論聲，許能詮故，應非常住，如所餘聲。餘聲亦應非常，聲體如瓶、衣等待眾緣故。
有外道執地、水、火、風極微實常，能生麁色。所生麁色，不越因量，雖是無常，而體實有。彼亦非理，所以者何？所執極微若有方分，如蟻行等體應非實。若無方分，如心心所應不共聚生麁果色。既能生果，如彼所生，如何可說極微常住？又所生果不越因量，應如極微不名麁色，則此果色應非眼等色根所取，便違自執。若謂果色量德合故，非麁似麁。色根能取，所執果色既同因量，應如極微無麁德合，或應極微亦麁德合，如麁果色，處無別故。若謂果色遍在自因，因非一故，可名麁者，則此果色體應非一，如所在因處各別故，既爾，此果還不成麁，由此亦非色根所取。若果多分合故成麁，多因極微合應非細，足成根境，何用果為？既多分成應非實有，則汝所執前後相違。又果與因俱有質礙，應不同處如二極微。若謂果因體相受入，如沙受水，藥入鎔銅，誰許沙銅體受水藥？或應離變非一非常。又麁色果體若是一，得一分時應得一切，彼此一故彼應如此。不許違理，許便違事，故彼所執進退不成，但是隨情虛妄計度。
然諸外道，品類雖多，所執有法不過四種：一執有法與有等性其體定一，如數論等。彼執非理，所以者何？勿一切法即有性故，皆如有性體無差別，便違三德我等體異，亦違世間諸法差別。又若色等即色等性，色等應無青、黃等異。二執有法與有等性其體定異，如勝論等。彼執非理，所以者何？勿一切法非有性故，如已滅無體不可得，便違實等自體非無，亦違世間現見有物。又若色等非色等性，應如聲等非眼等境。三執有法與有等性亦一亦異，如無慚等。彼執非理，所以者何？一異同前一異過故，二相相違體應別故，一異體同俱不成故，勿一切法皆同一體，或應一異是假非實，而執為實理定不成。四執有法與有等性非一非異，如邪命等。彼執非理，所以者何？非一異執同異一故。非一異言為遮為表？若唯是表，應不雙非，若但是遮，應無所執，亦遮亦表應互相違，非表非遮應成戲論。又非一異違世共知有一異物，亦違自宗色等有法決定實有，是故彼言唯矯避過。諸有智者勿謬許之。
餘乘所執離識實有色等諸法，如何非有？彼所執色、不相應行，及諸無為，理非有故。且所執色總有二種：一者有對，極微所成；二者無對，非極微成。彼有對色定非實有，能成極微非實有故。謂諸極微若有質礙，應如瓶等是假非實，若無質礙應如非色，如何可集成瓶衣等？又諸極微若有方分，必可分析，便非實有，若無方分，則如非色，云何和合承光發影？日輪纔舉照柱等時，東西兩邊光影各現，承光發影處既不同，所執極微定有方分。又若見觸壁等物時，唯得此邊不得彼分。既和合物即諸極微，故此極微必有方分。又諸極微隨所住處必有上下四方差別，不爾便無共和集義，或相涉入應不成麁，由此極微定有方分。執有對色即諸極微，若無方分應無障隔，若爾便非障礙有對。是故汝等所執極微必有方分，有方分故便可分析，定非實有。故有對色實有不成。五識豈無所依緣色？
雖非無色而是識變，謂識生時，內因緣力變似眼等色等相現，即以此相為所依緣。然眼等根非現量得，以能發識比知是有，此但功能，非外所造。外有對色理既不成，故應但是內識變現，發眼等識名眼等根，此為所依生眼等識。此眼等識外所緣緣理非有故，決定應許自識所變為所緣緣。謂能引生似自識者，汝執彼是此所緣緣，非但能生，勿因緣等亦名此識所緣緣故。
眼等五識了色等時但緣和合，似彼相故。非和合相異諸極微有實自體，分析彼時似彼相識定不生故。彼和合相既非實有，故不可說是五識緣，勿第二月等能生五識故。非諸極微共和合位可與五識各作所緣。此識上無極微相故。非諸極微有和合相，不和合時無此相故。非和合位與不合時此諸極微體相有異，故和合位如不合時色等極微非五識境。有執色等一一極微不和集時非五識境，共和集位展轉相資有麁相生，為此識境，彼相實有為此所緣。彼執不然共和集位與未集時體相一故，瓶甌等物極微等者，緣彼相識應無別故，共和集位一一極微各各應捨微圓相故，非麁相識緣細相境，勿餘境識緣餘境故，一識應緣一切境故。許有極微尚致此失，況無識外真實極微？由此定知自識所變似色等相為所緣緣，見託彼生，帶彼相故。然識變時隨量大小，頓現一相，非別變作眾多極微合成一物。為執麁色有實體者，佛說極微令其除析，非謂諸色實有極微。諸瑜伽師以假想慧於麁色相漸次除析，至不可析假說極微，雖此極微猶有方分而不可析，若更析之便似空現不名為色，故說極微是色邊際。由此應知諸有對色皆識變現，非極微成。餘無對色是此類故亦非實有。或無對故如心心所定非實色。諸有對色現有色相以理推究離識尚無，況無對色現無色相而可說為真實色法？
表、無表色豈非實有？此非實有，所以者何？且身表色若是實有，以何為性？若言是形，便非實有，可分析故，長等極微不可得故。若言是動，亦非實有，纔生即滅，無動義故，有為法滅不待因故，滅若待因應非滅故。若言有色，非顯非形，心所引生，能動手等，名身表業。理亦不然，此若是動，義如前破。若是動因，應即風界，風無表示不應名表，又觸不應通善惡性。非顯香味，類觸應知。故身表業定非實有。然心為因，令識所變手等色相，生滅相續，轉趣餘方，似有動作，表示心故假名身表。語表亦非實有聲性，一剎那聲無詮表故，多念相續便非實故，外有對色前已破故。然因心故識變似聲，生滅相續，似有表示，假名語表，於理無違。表既實無，無表寧實？然依思願善惡分限，假立無表，理亦無違。謂此或依發勝身語善惡思種增長位立，或依定中止身語惡現行思立，故是假有。世尊經中說有三業，撥身語業豈不違經？不撥為無，但言非色。能動身思說名身業，能發語思說名語業，審決二思意相應故，作動意故，說名意業。起身語思，有所造作，說名為業，是審決思所遊履故，通生苦樂異熟果故，亦名為道，故前七業道亦思為自性。或身語表由思發故，假說為業，思所履故說名業道。由此應知實無外色，唯有內識變似色生。
不相應行亦非實有，所以者何？得、非得等非如色、心及諸心所體相可得，非異色、心及諸心所作用可得，由此故知定非實有，但依色等分位假立。此定非異色、心、心所有實體用，如色、心等許蘊攝故。或心、心所及色、無為所不攝故，如畢竟無定非實有。或餘實法所不攝故，如餘假法非實有體。
且彼如何知得、非得異色、心等有實體用？契經說故，如說如是補特伽羅成就善惡，聖者成就十無學法。又說異生不成就聖法，諸阿羅漢不成就煩惱，成、不成言顯得、非得。經不說此異色、心等有實體用，為證不成。亦說輪王成就七寶，豈即成就他身、非情？若謂於寶有自在力假說成就，於善、惡法何不許然而執實得？若謂七寶在現在故，可假說成，寧知所成善、惡等法離現在有？離現實法理非有故，現在必有善種等故。又得於法有何勝用？若言能起，應起無為，一切非情應永不起，未得已失應永不生。若俱生得為因起者，所執二生便為無用，又具善、惡、無記得者，善、惡、無記應頓現前。若待餘因，得便無用。若得於法是不失因，有情由此成就彼故，諸可成法不離有情，若離有情實不可得，故得於法俱為無用。得實無故，非得亦無。然依有情可成諸法，分位假立三種成就：一、種子成就，二、自在成就，三、現行成就。翻此假立不成就名，此類雖多，而於三界見所斷種未永害位，假立非得名異生性，於諸聖法未成就故。
復如何知異色、心等有實同分？契經說故，如契經說此天同分，此人同分，乃至廣說。此經不說異色、心等有實同分，為證不成。若同智、言因斯起故知實有者，則草、木等應有同分。又於同分起同智、言。同分復應有別同分，彼既不爾，此云何然？若謂為因起同事、欲知實有者，理亦不然，宿習為因，起同事欲，何要別執有實同分？然依有情身、心相似，分位差別，假立同分。
復如何知異色、心等有實命根？契經說故，如契經說壽、煖、識三，應知命根說名為壽。此經不說異色、心等有實壽體，為證不成。又先已成色不離識，應此離識無別命根。又若命根異識實有，應如受等非實命根。若爾如何經說三法？義別說三，如四正斷。住無心位壽、煖應無，豈不經說識不離身？既爾，如何名無心位？彼滅轉識非阿賴耶，有此識因後當廣說。此識足為界、趣、生體，是遍恒續異熟果故，無勞別執有實命根。然依親生此識種子，由業所引功能差別，住時決定，假立命根。
復如何知二無心定、無想、異熟異色、心等有實自性？若無實性，應不能遮心、心所法令不現起。若無心位有別實法，異色、心等，能遮於心，名無心定，應無色時有別實法異色、心等能礙於色名無色定，彼既不爾，此云何然？又遮礙心何須實法？如堤塘等假亦能遮，謂修定時，於定加行厭患麁動心、心所故，發勝期願遮心、心所，令心、心所漸細漸微，微微心時熏異熟識成極增上厭心等種，由此損伏心等種故，麁動心等暫不現行，依此分位假立二定，此種善故定亦名善。無想定前求無想果故，所熏成種招彼異熟識，依定麁動想等不行，於此分位假立無想，依異熟立得異熟名。故此三法亦非實有。
復如何知諸有爲相異色、心等有實自性？契經説故，如契經説有三有爲之有爲相，乃至廣説。此經不説異色、心等有實自性，爲證不成。非第六聲便表異體，色、心之體卽色、心故。非能相體定異所相，勿堅相等異地等故。若有爲相異所相體，無爲相體應異所相。又生等相，若體俱有，應一切時齊興作用，若相違故用不頓興，體亦相違，如何俱有？又住、異、滅，用不應俱。能相所相體俱本有，用亦應然，無别性故，若謂彼用更待因緣，所待因緣應非本有，又執生等便爲無用。所相恆有而生等合，應無爲法亦有生等，彼此異因不可得故。
又去來世非現非常，應似空華非實有性，生名爲有，寧在未來？滅名爲無，應非現在，滅若非無，生應非有，又滅違住，寧執同時？住不違生，何容異世？故彼所執進退非理。然有爲法因緣力故，本無今有，暫有還無，表異無爲假立四相。本無今有，有位名生；生位暫停，卽説爲住；住别前後，復立異名；暫有還無，無時名滅。前三有故，同在現在，後一是無，故在過去。如何無法與有爲相？表此後無爲相何失？生表有法先非有，滅表有法後是無，異表此法非凝然，住表此法暫有用，故此四相於有爲法雖俱名表，而表有異。此依刹那假立四相，一期分位亦得假立，初有名生，後無名滅，生已相似，相續名住，卽此相續轉變名異，是故四相皆是假立。
復如何知異色、心等有實詮表名、句、文身？契經説故，如契經説佛得希有名、句、文身。此經不説異色、心等有實名等，爲證不成。若名、句、文異聲實有，應如色等非實能詮。謂聲能生名、句、文者，此聲必有音韻屈曲，此足能詮，何用名等？若謂聲上音韻屈曲卽名、句、文，異聲實有，所見色上形量屈曲應異色處别有實體。若謂聲上音韻屈曲如絃管聲非能詮者，此應如彼聲不别生名等，又誰説彼定不能詮？聲若能詮，風鈴聲等應有詮用。此應如彼不别生實名、句、文身。若唯語聲能生名等，如何不許唯語能詮？何理定知能詮卽語？寧知異語别有能詮？語不異能詮人天共了，執能詮異語天愛非餘。然依語聲分位差别而假建立名、句、文身，名詮自性，句詮差别，文卽是字，爲二所依。此三離聲雖無别體，而假實異亦不卽聲，由此法、詞二無礙解，境有差别，聲與名等藴、處、界攝亦各有異。且依此土説名、句、文依聲假立，非謂一切，諸餘佛土亦依光明、妙香、味等假立三故。
有執隨眠異心、心所，是不相應行藴所攝。彼亦非理，名貪等故，如現貪等非不相應。執别有餘不相應行，準前理趣，皆應遮止。
諸無爲法離色、心等決定實有，理不可得。且定有法略有三種：一、現所知法，如色、心等；二、現受用法，如瓶、衣等。如是二法，世共知有，不待因成。三有作用法，如眼、耳等，由彼彼用，證知是有。無爲非世共知定有，又無作用，如眼、耳等。設許有用，應是無常，故不可執無爲定有。然諸無爲所知性故，或色、心等所顯性故，如色、心等不應執爲離色、心等實無爲性。又虚空等爲一爲多？若體是一，徧一切處，虚空容受色等法故，隨能合法體應成多，一所合處餘不合故，不爾，諸法應互相徧。若謂虚空不與法合，應非容受如餘無爲。又色等中有虚空不？有應相雜，無應不徧。一部一品結法斷時，應得餘部餘品擇滅，一法緣闕得不生時，應於一切得非擇滅，執彼體一，理應爾故。
若體是多，便有品類，應如色等非實無爲，虚空又應非徧容受。餘部所執離心、心所實有無爲，準前應破。又諸無爲許無因果故，應如兔角非異心等有。然契經説有虚空等諸無爲法，略有二種：一依識變，假施設有，謂曾聞説虚空等名，隨分别有虚空等相，數習力故，心等生時，似虚空等無爲相現，此所現相，前後相似，無有變易，假説爲常；二依法性假施設有，謂空、無我所顯真如，有、無俱非，心言路絶，與一切法非一、異等，是法真理，故名法性。離諸障礙，故名虚空。由簡擇力滅諸雜染，究竟證會，故名擇滅。不由擇力，本性清淨，或緣闕所顯，故名非擇滅。苦、樂受滅，故名不動。想、受不行，名想受滅。此五皆依真如假立，真如亦是假施設名。遮撥爲無，故説爲有。遮執爲有，故説爲空。勿謂虚幻，故説爲實。理非妄倒，故名真如。不同餘宗離色心等有實常法，名曰真如。故諸無爲非定實有。
外道、餘乘所執諸法，異心、心所，非實有性，是所取故，如心、心所。能取彼覺，亦不緣彼，是能取故，如緣此覺。諸心、心所依他起故，亦如幻事，非真實有。爲遣妄執心、心所外實有境故，説唯有識，若執唯識真實有者，如執外境，亦是法執。
然諸法執略有二種：一者俱生；二者分别。俱生法執無始時來，虚妄熏習内因力故，恆與身俱，不待邪教及邪分别，任運而轉，故名俱生。此復二種：一常相續，在第七識緣第八識，起自心相，執爲實法；二有間斷，在第六識緣識所變藴、處、界相，或總或别，起自心相，執爲實法。此二法執細故難斷，後十地中，數數修習勝法空觀，方能除滅。分别法執亦由現在外緣力故，非與身俱，要待邪教及邪分别然後方起，故名分别。唯在第六意識中有。此亦二種：一緣邪教所説藴、處、界相，起自心相，分别計度執爲實法；二緣邪教所説自性等相，起自心相，分别計度執爲實法。此二法執麤故易斷，入初地時，觀一切法法空真如卽能除滅。如是所説一切法執，自心外法或有或無，自心内法一切皆有，是故法執皆緣自心所現似法執爲實有。然似法相從緣生故，是如幻有，所執實法妄計度故，決定非有，故世尊説：慈氏當知，諸識所緣，唯識所現，依他起性，如幻事等。
如是外道、餘乘所執離識我、法皆非實有，故心、心所決定不用外色等法爲所緣緣，緣用必依實有體故。現在彼聚心、心所法非此聚識親所緣緣，如非所緣，他聚攝故。同聚心所亦非親所緣，自體異故，如餘非所取。由此應知實無外境，唯有内識似外境生。是故契經伽他中説：如愚所分别，外境實皆無，習氣擾濁心，故似彼而轉。
有作是難，若無離識實我、法者，假亦應無，謂假必依真事、似事、共法而立，如有真火，有似火，人有猛、赤法，乃可假説此人爲火。假説牛等，應知亦然。我、法若無，依何假説？無假説故，似亦不成。如何説心似外境轉？彼難非理，離識我、法前已破故。依類依實假説火等，俱不成故。依類假説理且不成，猛、赤等德非類有故。若無共德而假説彼，應亦於水等假説火等名。若謂猛等雖非類德而不相離，故可假説，此亦不然，人類猛等現見亦有互相離故。類既無德，又互相離，然有於人假説火等，故知假説不依類成。依實假説理亦不成，猛、赤等德非共有故。謂猛、赤等在火在人其體各别，所依異故。無共假説，有過同前。若謂人、火德相似故可假説者，理亦不然，説火在人非在德故，由此假説不依實成。又假必依真事立者，亦不應理。真謂自相，假智及詮俱非境故，謂假智、詮不得自相，唯於諸法共相而轉。亦非離此有别方便，施設自相爲假所依。然假智詮必依聲起，聲不及處此便不轉，能詮、所詮俱非自相。故知假説不依真事。由此但依似事而轉，似謂增益非實有相，聲依增益似相而轉，故不可説假必依真。是故彼難不應正理。然依識變，對遣妄執真實我、法，説假似言。由此契經伽他中説：爲對遣愚夫，所執實我法，故於識所變，假説我、法名。
識所變相雖無量種，而能變識類則唯三：一謂異熟，卽第八識，多異熟性故；二謂思量，卽第七識，恆審思量故；三謂了境，卽前六識，了境相麤故。及言顯六合爲一種。此三皆名能變識者，能變有二種：一因能變，謂第八識中等流、異熟二因習氣。等流習氣由七識中善、惡、無記熏令生長。異熟習氣由六識中有漏善、惡熏令生長。二果能變，謂前二種習氣力故，有八識生現種種相。等流習氣爲因緣故，八識體相差别而生，名等流果，果似因故。異熟習氣爲增上緣，感第八識酬引業力，恆相續故，立異熟名。感前六識酬滿業者，從異熟起，名異熟生，不名異熟，有間斷故。卽前異熟及異熟生，名異熟果，果異因故。此中且説我愛執藏，持雜染種能變果識，名爲異熟，非謂一切。
雖已略説能變三名，而未廣辯能變三相，且初能變，其相云何？頌曰：
初阿賴耶識，異熟、一切種。不可知執受、處、了，常與觸、作意、受、想、思相應。唯捨受，是無覆無記。觸等亦如是。恆轉如暴流，阿羅漢位捨。
論曰：初能變識，大、小乘教名阿賴耶，此識具有能藏、所藏、執藏義故，謂與雜染互爲緣故，有情執爲自内我故。此卽顯示初能變識所有自相，攝持因果爲自相故。此識自相分位雖多，藏識過重，是故偏説。此是能引諸界、趣、生，善、不善業異熟果故，説名異熟。離此，命根、衆同分等，恆時相續，勝異熟果不可得故。此卽顯示初能變識所有果相，此識果相雖多位多種，異熟寬不共，故偏説之。此能執持諸法種子令不失故，名一切種。離此餘法能徧執持諸法種子不可得故。此卽顯示初能變識所有因相。此識因相雖有多種，持種不共，是故偏説。初能變識體相雖多，略説唯有如是三相。
一切種相應更分别，此中何法名爲種子？謂本識中親生自果功能差别。此與本識及所生果不一不異，體、用、因、果理應爾故。雖非一異，而是實有，假法如無，非因緣故。此與諸法既非一異，應如瓶等是假非實。若爾，真如應是假有，許則便無真勝義諦。然諸種子唯依世俗説爲實有，不同真如。種子雖依第八識體，而是此識相分非餘，見分恆取此爲境故。
諸有漏種與異熟識體無别故，無記性攝。因果俱有善等性故，亦名善等。諸無漏種非異熟識性所攝，故因果俱是善性攝，故唯名爲善。若爾，何故決擇分説二十二根一切皆有異熟種子，皆異熟生？雖名異熟，而非無記。依異熟故，名異熟種。異性相依，如眼等識。或無漏種由熏習力，轉變成熟，立異熟名。非無記性所攝異熟。
此中有義：一切種子皆本性有，不從熏生。由熏習力但可增長。如契經説：一切有情無始時來有種種界，如惡叉聚，法爾而有。界卽種子差别名故。又契經説：無始時來界，一切法等依。界是因義。瑜伽亦説，諸種子體無始時來性雖本有，而由染、淨新所熏發，諸有情類無始時來若般湼槃法者，一切種子皆悉具足。不般湼槃法者，便闕三種菩提種子。如是等文誠證非一。又諸有情既説本有五種姓别，故應定有法爾種子，不由熏生。又瑜伽説：地獄成就三無漏根，是種非現。又從無始展轉傳來法爾所得本性住姓。由此等證無漏種子法爾本有，不從熏生。有漏亦應法爾有種，由熏增長，不别熏生。如是建立因果不亂。
有義種子皆熏故生，所熏能熏俱無始有，故諸種子無始成就。種子既是習氣異名，習氣必由熏習而有，如麻香氣華熏故生。如契經説：諸有情心染、淨諸法所熏習故，無量種子之所積集。論説：内種定有熏習，外種熏習或有或無。又名言等三種熏習，總攝一切有漏法種。彼三既由熏習而有，故有漏種必藉熏生。無漏種生亦由熏習。説聞熏習聞淨法界等流正法而熏起故，是出世心種子性故。有情本來種姓差别，不由無漏種子有無，但依有障無障建立。如瑜伽説：於真如境，若有畢竟二障種者，立爲不般湼槃法姓。若有畢竟所知障種非煩惱者，一分立爲聲聞種姓，一分立爲獨覺種姓。若無畢竟二障種者，卽立彼爲如來種姓。故知本來種姓差别，依障建立，非無漏種。所説成就無漏種言，依當可生，非已有體。
有義種子各有二類：一者本有，謂無始來異熟識中，法爾而有生藴、處、界功能差别。世尊依此説諸有情無始時來有種種界，如惡叉聚法爾而有。餘所引證廣説如初。此卽名爲本性住種。二者始起，謂無始來數數現行熏習而有，世尊依此，説有情心染、淨諸法所熏習故，無量種子之所積集。諸論亦説染、淨種子由染、淨法熏習故生，此卽名爲習所成種。若唯本有，轉識不應與阿賴耶爲因緣性。如契經説：諸法於識藏，識於法亦爾。更互爲果性，亦常爲因性。此頌意言：阿賴耶識與諸轉識於一切時展轉相生，互爲因果。攝大乘説：阿賴耶識與雜染法互爲因緣，如炷與燄，展轉生燒。又如束蘆，互相依住。唯依此二建立因緣，所餘因緣不可得故。若諸種子不由熏生，如何轉識與阿賴耶有因緣義？非熏令長可名因緣，勿善惡業與異熟果爲因緣故。又諸聖教説有種子由熏習生，皆違彼義。故唯本有，理、教相違。若唯始起，有爲無漏無因緣故，應不得生，有漏不應爲無漏種，勿無漏種生有漏故，許應諸佛有漏復生，善等應爲不善等種。
分别論者雖作是説：心性本淨，客塵煩惱所染汙故，名爲雜染。離煩惱時轉成無漏，故無漏法非無因生。而心性言，彼説何義？若説空理，空非心因，常法定非諸法種子，以體前後無轉變故。若卽説心，應同數論，相雖轉變，而體常一惡、無記心又應是善。許則應與信等相應，不許便應非善心體。尚不名善，況是無漏？有漏善心既稱雜染，如惡心等性非無漏，故不應與無漏爲因，勿善、惡等互爲因故。若有漏心性是無漏，應無漏心性是有漏，差别因緣不可得故。又異生心若是無漏，則異生位無漏現行應名聖者。若異生心性雖無漏而相有染，不名無漏，無斯過者，則心種子亦非無漏。何故汝論説有異生，唯得成就無漏種子？種子現行性相同故。然契經説心性淨者，説心空理所顯真如，真如是心真實性故。或説心體非煩惱故，名性本淨，非有漏心性是無漏故名本淨。由此應信有諸有情，無始時來有無漏種不由熏習法爾成就，後勝進位熏令增長，無漏法起以此爲因，無漏起時復熏成種。有漏法種類此應知。
諸聖教中雖説内種定有熏習，而不定説一切種子皆熏故生，寧全撥無本有種子？然本有種亦由熏習令其增盛，方能得果，故説内種定有熏習。其聞熏習非唯有漏，聞正法時亦熏本有無漏種子，令漸增盛。展轉乃至生出世心，故亦説此名聞熏習。聞熏習中，有漏性者是修所斷，感勝異熟爲出世法勝增上緣，無漏性者非所斷攝，與出世法正爲因緣。此正因緣微隱難了，有寄麤顯勝增上緣，方便説爲出世心種。依障建立種姓别者，意顯無漏種子有無。謂若全無無漏種者，彼二障種永不可害，卽立彼爲非湼槃法。若唯有二乘無漏種者，彼所知障種永不可害，一分立爲聲聞種姓，一分立爲獨覺種姓。若亦有佛無漏種者，彼二障種俱可永害，卽立彼爲如來種姓。故由無漏種子有無，障有可斷不可斷義。然無漏種微隱難知，故約彼障顯姓差别。不爾，彼障有何别因而有可害不可害者？若謂法爾有此障别，無漏法種寧不許然？若本全無無漏法種，則諸聖道永不得生。誰當能害二障種子，而説依障立種姓别？既彼聖道必無生義，説當可生亦定非理。然諸聖教處處説有本有種子，皆違彼義。故唯始起，理教相違。由此應知諸法種子各有本有、始起二類。
然種子義略有六種：一、刹那滅，謂體纔生，無間必滅，有勝功力，方成種子。此遮常法，常無轉變，不可説有能生用故。二、果俱有，謂與所生現行果法，俱現和合，方成種子。此遮前後及定相離，現、種異類互不相違，一身俱時有能生用，非如種子自類相生，前後相違，必不俱有。雖因與果有俱不俱，而現在時可有因用，未生已滅，無自體故。依生現果立種子名，不依引生自類名種，故但應説與果俱有。三、恆隨轉，謂要長時一類相續至究竟位，方成種子。此遮轉識，轉易間斷，與種子法不相應故。此顯種子自類相生。四、性決定，謂隨因力，生善、惡等功能決定，方成種子。此遮餘部執異性因生異性果，有因緣義。五、待衆緣，謂此要待自衆緣合，功能殊勝方成種子。此遮外道執自然因，不待衆緣恆頓生果。或遮餘部緣恆非無，顯所待緣非恆有性，故種於果非恆頓生。六、引自果，謂於别别色、心等果各各引生，方成種子。此遮外道執唯一因生一切果，或遮餘部執色、心等互爲因緣。唯本識中功能差别具斯六義成種，非餘。外穀、麥等識所變故，假立種名，非實種子。此種勢力生近正果，名曰生因。引遠殘果，令不頓絶，卽名引因。
内種必由熏習生長，親能生果是因緣性。外種熏習或有或無，爲增上緣辦所生果。必以内種爲彼因緣，是共相種所生果故。依何等義立熏習名？所熏、能熏各具四義，令種生長，故名熏習。何等名爲所熏四義？一堅住性，若法始終一類相續，能持習氣，乃是所熏。此遮轉識及聲、風等。性不堅住，故非所熏。二、無記性，若法平等，無所違逆，能容習氣，乃是所熏。此遮善、染勢力强盛，無所容納，故非所熏。由此如來第八淨識，唯帶舊種，非新受熏。三、可熏性，若法自在，性非堅密，能受習氣，乃是所熏。此遮心所及無爲法，依他堅密，故非所熏。四、與能熏共和合性，若與能熏同時同處，不卽不離，乃是所熏。此遮他身刹那前後，無和合義，故非所熏。唯異熟識具此四義，可是所熏，非心所等。何等名爲能熏四義？一、有生滅，若法非常，能有作用生長習氣，乃是能熏。此遮無爲前後不變，無生長用，故非能熏。二、有勝用，若有生滅，勢力增盛，能引習氣，乃是能熏。此遮異熟心、心所等，勢力羸劣，故非能熏。三、有增減，若有勝用可增可減，攝植習氣，乃是能熏。此遮佛果圓滿善法，無增無減，故非能熏。彼若能熏，便非圓滿，前後佛果應有勝劣。四、與所熏和合而轉，若與所熏同時同處，不卽不離，乃是能熏。此遮他身刹那前後，無和合義，故非能熏。唯七轉識及彼心所，有勝勢用而增減者，具此四義，可是能熏。如是能熏與所熏，識俱生俱滅，熏習義成。令所熏中，種子生長，如熏苣蕂，故名熏習。能熏識等從種生時，卽能爲因，復熏成種。三法展轉，因果同時，如炷生燄，燄生焦炷。亦如蘆束更互相依，因果俱時，理不傾動。能熏生種，種起現行，如俱有因得士用果。種子前後自類相生，如同類因引等流果。此二於果是因緣性，除此餘法皆非因緣，設名因緣應知假説。是謂略説一切種相。
此識行相所緣云何？謂不可知執受、處、了。了謂了别，卽是行相，識以了别爲行相故。處謂處所，卽器世間，是諸有情所依處故。執受有二，謂諸種子及有根身。諸種子者，謂諸相名分别習氣。有根身者，謂諸色根，及根依處。此二皆是識所執受，攝爲自體，同安危故。執受及處，俱是所緣。阿賴耶識因緣力故，自體生時，内變爲種，及有根身。外變爲器，卽以所變爲自所緣，行相仗之而得起故。
此中了者，謂異熟識於自所緣有了别用，此了别用見分所攝。然有漏識自體生時，皆似所緣、能緣相現，彼相應法應知亦爾，似所緣相説名相分，似能緣相説名見分。若心、心所無所緣相，應不能緣自所緣境。或應一一能緣一切，自境如餘，餘如自故。若心、心所無能緣相，應不能緣，如虚空等，或虚空等亦是能緣。故心、心所必有二相。如契經説：一切唯有覺，所覺義皆無。能覺、所覺分，各自然而轉。執有離識所緣境者，彼説外境是所緣，相分名行相，見分名事，是心、心所自體相故。心與心所同所依緣，行相相似，事雖數等，而相各異，識、受、想等相各别故。達無離識所緣境者，則説相分是所緣，見分名行相，相、見所依自體名事，卽自證分。此若無者，應不自憶心、心所法，如不曾更境，必不能憶故。心與心所同所依根，所緣相似，行相各别，了别、領納等作用各異故。事雖數等，而相各異，識、受等體有差别故。然心、心所一一生時，以理推徵各有三分，所量、能量、量果别故，相、見必有所依體故。如集量論伽他中説：似境相所量，能取相自證，卽能量及果，此三體無别。又心、心所若細分别應有四分，三分如前，復有第四證自證分。此若無者，誰證第三？心分既同，應皆證故。又自證分應無有果，諸能量者必有果故。不應見分是第三果，見分或時非量攝故，由此見分不證第三，證自體者必現量故。此四分中前二是外，後二是内。初唯所緣，後三通二，謂第二分但緣第一，或量非量，或現或比，第三能緣第二第四，證自證分唯緣第三，非第二者，以無用故，第三第四皆現量攝。故心、心所四分合成，具所、能緣無無窮過，非卽非離唯識理成。是故契經伽他中説：衆生心二性，内、外一切分，所取、能取纏，見種種差别。此頌意説衆生心性二分合成，若内若外，皆有所取、能取纏縛，見有種種，或量非量，或現或比，多分差别，此中見者是見分故。如是四分或攝爲三，第四攝入自證分故。或攝爲二，後三俱是能緣性故，皆見分攝，此言見者是能緣義。或攝爲一，體無别故，如入楞伽伽他中説：由自心執著，心似外境轉，彼所見非有，是故説唯心。如是處處説唯一心，此一心言亦攝心所。故識行相卽是了别，了别卽是識之見分。
所言處者，謂異熟識，由共相種成熟力故，變似色等器世間相，卽外大種及所造色。雖諸有情所變各别，而相相似，處所無異，如衆燈明，各徧似一。誰異熟識變爲此相？有義一切，所以者何？如契經説：一切有情業增上力共所起故。有義若爾，諸佛、菩薩應實變爲此雜穢土，諸異生等，應實變爲他方此界諸淨妙土。又諸聖者厭離有色，生無色界，必不下生，變爲此土，復何所用？是故現居及當生者，彼異熟識變爲此界，經依少分，説一切言。諸業同者，皆共變故。有義若爾，器將壞時既無現居及當生者，誰異熟識變爲此界？又諸異生厭離有色，生無色界，現無色身，預變爲土，此復何用？設有色身與異地器麤細懸隔，不相依持，此變爲彼，亦何所益？然所變土本爲色身依持受用，故若於身可有持用便變爲彼。由是設生他方自地，彼識亦得變爲此土，故器世間將壞初成雖無有情而亦現有。此説一切共受用者，若别受用準此應知，鬼、人、天等所見異故。
前來且説業力所變外器、内身、界、地差别，若定等力所變器、身、界、地、自、他，則不決定。所變身、器多恆相續，變聲、光等多分暫時，隨現緣力擊發起故。略説此識所變境者，謂有漏種、十有色處，及墮法處所現實色。何故此識不能變似心、心所等爲所緣耶？有漏識變略有二種：一、隨因緣勢力故變，二、隨分别勢力故變。初必有用，後但爲境。異熟識變但隨因緣，所變色等必有實用。若變心等，便無實用，相分心等不能緣故，須彼實用别從此生，變無爲等亦無實用，故異熟識不緣心等。至無漏位，勝慧相應，雖無分别而澄淨故，設無實用亦現彼影，不爾諸佛應非徧智。故有漏位此異熟識但緣器、身及有漏種，在欲、色界具三所緣，無色界中緣有漏種，厭離色故，無業果色，有定果色，於理無違，彼識亦緣此色爲境。
不可知者，謂此行相極微細故，難可了知。或此所緣内執受境亦微細故，外器世間量難測故，名不可知。云何是識取所緣境行相難知？如滅定中不離身識，應信爲有。然必應許滅定有識，有情攝故，如有心時。無想等位當知亦爾。
此識與幾心所相應？常與觸、作意、受、想、思相應。阿賴耶識無始時來乃至未轉，於一切位恒與此五心所相應，以是遍行心所攝故。觸謂三和分別變異，令心、心所觸境為性，受、想、思等所依為業。謂根、境、識更相隨順，故名三和。觸依彼生，令彼和合，故說為彼。三和合位皆有順生心所功能，說名變異。觸似彼起，故名分別。根變異力引觸起時勝彼識境，故集論等但說分別根之變異。和合一切心及心所，令同觸境，是觸自性。既似順起心所功能，故以受等所依為業，起盡經說受、想、行蘊一切皆以觸為緣故，由斯故說識、觸、受等因二三四和合而生。瑜伽但說與受、想、思為所依者，思於行蘊為主勝故，舉此攝餘。集論等說為受依者，以觸生受近而勝故，謂觸所取可意等相，與受所取順益等相，極相隣近，引發勝故。然觸自性是實非假，六六法中心所性故，是食攝故，能為緣故。如受等性非即三和。作意謂能警心為性，於所緣境引心為業。謂此警覺應起心種，引令趣境，故名作意。雖此亦能引起心所，心是主故，但說引心。有說令心迴趣異境，或於一境持心令住，故名作意。彼俱非理，應非遍行，不異定故。受謂領納順、違、俱非境相為性，起愛為業，能起合、離非二欲故。有作是說，受有二種：一境界受，謂領所緣；二自性受，謂領俱觸。唯自性受是受自相，以境界受共餘相故。彼說非理，受定不緣俱生觸故。若似觸生名領觸者，似因之果應皆受性。
又既受因，應名因受，何名自性？若謂如王食諸國邑，受能領觸所生受體名自性受，理亦不然，違自所執，不自證故。若不捨自性名自性受，應一切法皆是受自性，故彼所說但誘嬰兒。然境界受非共餘相，領順等相定屬己者，名境界受，不共餘故。想謂於境取像為性，施設種種名言為業，謂要安立境分齊相，方能隨起種種名言。思謂令心造作為性，於善品等役心為業，謂能取境正因等相，驅役自心令造善等。此五既是遍行所攝，故與藏識決定相應，其遍行相後當廣釋。此觸等五與異熟識行相雖異，而時、依同，所緣、事等，故名相應。此識行相極不明了，不能分別違、順境相，微細，一類，相續而轉，是故唯與捨受相應。又此相應受唯是異熟，隨先引業轉，不待現緣，住善、惡業勢力轉故，唯是捨受。苦、樂二受是異熟生，非真異熟，待現緣故，非此相應。又由此識常無轉變，有情恒執為自內我，若與苦、樂二受相應，便有轉變，寧執為我？故此但與捨受相應。若爾，如何此識亦是惡業異熟？既許善業能招捨受，此亦應然，捨受不違苦、樂品故，如無記法善、惡俱招。如何此識非別境等心所相應？互相違故。謂欲希望所樂事轉，此識任運無所希望。勝解印持決定事轉，此識瞢昧無所印持。念唯明記曾習事轉，此識昧劣，不能明記。定能令心專注一境，此識任運剎那別緣。慧唯簡擇德等事轉，此識微昧不能簡擇，故此不與別境相應。此識唯是異熟性故，善、染污等亦不相應。惡作等四無記性者，有間斷故，定非異熟。法有四種，謂善、不善、有覆無記、無覆無記。阿賴耶識何法攝耶？此識唯是無覆無記，異熟性故。異熟若是善、染污者，流、轉、還、滅應不得成。又此識是善、染依故，若善、染者，互相違故，應不與二俱作所依。又此識是所熏性故，若善染者，如極香、臭應不受熏。無熏習故，染、淨因果俱不成立，故此唯是無覆無記。覆謂染法，障聖道故，又能蔽心，令不淨故，此識非染，故名無覆。記謂善、惡，有愛、非愛果及殊勝自體，可記別故。此非善、惡，故名無記。
觸等亦如是者，謂如阿賴耶識唯是無覆無記性攝，觸、作意、受、想、思亦爾，諸相應法必同性故。又觸等五如阿賴耶亦是異熟，所緣、行相俱不可知。緣三種境，五法相應，無覆無記，故說觸等亦如是言。有義觸等如阿賴耶亦是異熟及一切種，廣說乃至無覆無記，亦如是言無簡別故。彼說非理，所以者何？觸等依識不自在故，如貪、信等不能受熏，如何同識能持種子？又若觸等亦能受熏，應一有情有六種體。若爾，果起從何種生？理不應言從六種起，未見多種生一芽故。若說果生唯從一種，則餘五種便為無用。亦不可說次第生果，熏習同時勢力等故。又不可說六果頓生，勿一有情一剎那頃六眼識等俱時生故。誰言觸等亦能受熏持諸種子？不爾，如何觸等如識名一切種？謂觸等五有似種相，名一切種。觸等與識所緣等故，無色觸等有所緣故，親所緣緣定應有故，此似種相不為因緣生現識等，如觸等上似眼根等非識所依，亦如似火無能燒用。彼救非理，觸等所緣、似種等相，後執受處方應與識而相例故。由此前說一切種言，定目受熏能持種義。不爾，本頌有重言失。
又彼所說亦如是言，無簡別故，咸相例者，定不成證。勿觸等五亦能了別，觸等亦與觸等相應，由此故知亦如是者，隨所應說，非謂一切。阿賴耶識為斷為常？非斷非常，以恒轉故。恒謂此識無始時來，一類相續，常無間斷，是界、趣、生施設本故，性堅持種令不失故。轉謂此識無始時來，念念生滅，前後變異，因滅果生，非常一故，可為轉識熏成種故。恒言遮斷，轉表非常，猶如瀑流，因果法爾。如瀑流水非斷非常，相續長時，有所漂溺。此識亦爾，從無始來生滅相續，非常非斷，漂溺有情，令不出離。又如瀑流，雖風等擊起諸波浪，而流不斷。此識亦爾，雖遇眾緣起眼識等，而恒相續，又如瀑流，漂水下上魚、草等物，隨流不捨。此識亦爾，與內習氣外觸等法，恒相隨轉。如是法喻，意顯此識無始因果非斷、常義。謂此識性無始時來，剎那剎那果生因滅，果生故非斷，因滅故非常，非斷非常是緣起理，故說此識恒轉如流。過去、未來既非實有，非常可爾，非斷如何？斷豈得成緣起正理？過去、未來若是實有，可許非斷，如何非常？常亦不成緣起正理。豈斥他過己義便成？若不摧邪，難以顯正。前因滅位後果即生，如秤兩頭低昂時等，如是因果相續如流，何假去、來方成非斷？因現有位後果未生，因是誰因？果現有時前因已滅，果是誰果？既無因果誰離斷、常？若有因時已有後果，果既本有，何待前因？因義既無，果義寧有？無因無果豈離斷、常？因果義成依法作用，故所詰難非預我宗體既本有，用亦應然，所待因緣亦本有故，由斯汝義因果定無，應信大乘緣起正理。謂此正理深妙離言，因、果等言皆假施設，觀現在法有引後用，假立當果對說現因，觀現在法有酬前相，假立曾因對說現果，假謂現識似彼相現。如是因果理趣顯然，遠離二邊，契會中道，諸有智者應順修學。有餘部說，雖無去來而有因果恒相續義，謂現在法極迅速者，猶有初後生滅二時。生時酬因，滅時引果。時雖有二，而體是一。前因正滅，後果正生，體相雖殊，而俱是有。如是因果非假施設，然離斷、常又無前難，誰有智者捨此信餘？彼有虛言都無實義，何容一念而有二時？生滅相違寧同現在？滅若現在生應未來，有故名生，既是現在，無故名滅，寧非過去？滅若非無生應非有，生既現有滅應現無。又二相違，如何體一？非苦樂等見有是事，生滅若一時應無二，生滅若異寧說體同？故生滅時俱現在有，同依一體理必不成。經部師等因果相續，理亦不成，彼不許有阿賴耶識能持種故。由此應信大乘所說因果相續緣起正理。
此識無始恒轉如流，乃至何位當究竟捨？阿羅漢位方究竟捨。謂諸聖者斷煩惱障究竟盡時，名阿羅漢，爾時此識煩惱麁重永遠離故，說之為捨。此中所說阿羅漢者，通攝三乘無學果位，皆已永害煩惱賊故，應受世間妙供養故，永不復受分段生故。云何知然？決擇分說，諸阿羅漢、獨覺、如來皆不成就阿賴耶故。集論復說，若諸菩薩得菩提時，頓斷煩惱及所知障，成阿羅漢及如來故。若爾，菩薩煩惱種子未永斷盡，非阿羅漢應皆成就阿賴耶識。何故即彼決擇分說，不退菩薩亦不成就阿賴耶識？彼說二乘無學果位，迴心趣向大菩提者，必不退起煩惱障故，趣菩提故，即復轉名不退菩薩，彼不成就阿賴耶識，即攝在此阿羅漢中，故彼論文不違此義。又不動地已上菩薩，一切煩惱永不行故，法駛流中任運轉故，能諸行中起諸行故，剎那剎那轉增進故，此位方名不退菩薩。然此菩薩，雖未斷盡異熟識中煩惱種子，而緣此識我見、愛等不復執藏為自內我，由斯永捨阿賴耶名，故說不成阿賴耶識，此亦說彼名阿羅漢。有義初地已上菩薩，已證二空所顯理故，已得二種殊勝智故，已斷分別二重障故，能一行中起諸行故，雖為利益起諸煩惱，而彼不作煩惱過失，故此亦名不退菩薩。然此菩薩雖未斷盡俱生煩惱，而緣此識所有分別我見、愛等，不復執藏為自內我，由斯亦捨阿賴耶名，故說不成阿賴耶識。此亦說彼名阿羅漢，故集論中作如是說：十地菩薩雖未永斷一切煩惱，然此煩惱猶如呪藥所伏諸毒，不起一切煩惱過失。一切地中如阿羅漢已斷煩惱，故亦說彼名阿羅漢。彼說非理，七地已前猶有俱生我見、愛等，執藏此識為自內我，如何已捨阿賴耶名？若彼分別我見、愛等不復執藏說名為捨，則預流等諸有學位，亦應已捨阿賴耶名，許便違害諸論所說。地上菩薩所起煩惱皆由正知，不為過失，非預流等得有斯事，寧可以彼例此菩薩？彼六識中所起煩惱，雖由正知不為過失，而第七識有漏心位，任運現行執藏此識，寧不與彼預流等同？由此故知彼說非理。然阿羅漢斷此識中煩惱麁重究竟盡故，不復執藏阿賴耶識為自內我，由斯永失阿賴耶名，說之為捨，非捨一切第八識體，勿阿羅漢無識持種，爾時便入無餘涅槃。然第八識雖諸有情皆悉成就，而隨義別立種種名。謂或名心，由種種法熏習種子所積集故。或名阿陀那，執持種子及諸色根令不壞故。或名所知依，能與染、淨所知諸法為依止故。或名種子識，能遍任持世、出世間諸種子故。此等諸名通一切位。或名阿賴耶，攝藏一切雜染品法令不失故，我見、愛等執藏以為自內我故，此名唯在異生、有學，非無學位、不退菩薩，有雜染法執藏義故。或名異熟識，能引生死善不善業異熟果故，此名唯在異生、二乘諸菩薩位，非如來地猶有異熟無記法故。或名無垢識，最極清淨諸無漏法所依止故，此名唯在如來地有，菩薩、二乘及異生位持有漏種可受熏習，未得善淨第八識故如。契經說：
如來無垢識，是淨無漏界，
解脫一切障，圓鏡智相應。
阿賴耶名過失重故，最初捨故，此中偏說。異熟識體菩薩將得菩提時捨，聲聞、獨覺入無餘依涅槃時捨。無垢識體無有捨時，利樂有情無盡時故。心等通故，隨義應說。然第八識總有二位：一、有漏位，無記性攝，唯與觸等五法相應，但緣前說執受處境；二、無漏位，唯善性攝，與二十一心所相應，謂遍行、別境各五，善十一。與一切心恒相應故，常樂證智所觀境故，於所觀境恒印持故，於曾受境恒明記故，世尊無有不定心故，於一切法常決擇故，極淨信等常相應故，無染污故，無散動故。此亦唯與捨受相應，任運恒時平等轉故。以一切法為所緣境，鏡智遍緣一切法故。
云何應知此第八識離眼等識有別自體？聖教正理為定量故，謂有大乘阿毘達磨契經中說：
無始時來界，一切法等依，
由此有諸趣，及涅槃證得。
此第八識自性微細，故以作用而顯示之，頌中初半顯第八識為因緣用，後半顯與流轉還滅作依持用。界是因義，即種子識，無始時來展轉相續，親生諸法，故名為因。依是緣義，即執持識，無始時來與一切法等為依止，故名為緣。謂能執持諸種子故，與現行法為所依故，即變為彼及為彼依。變為彼者謂變為器及有根身，為彼依者，謂與轉識作所依止。以能執受五色根故，眼等五識依之而轉。又與末那為依止故，第六意識依之而轉。末那、意識轉識攝故，如眼等識依俱有根，第八理應是識性故，亦以第七為俱有依。是謂此識為因緣用。由此有者，由有此識。有諸趣者，有善、惡趣，謂由有此第八識故，執持一切順流轉法，令諸有情流轉生死。雖惑、業生皆是流轉，而趣是果，勝故偏說。或諸趣言，通能、所趣，諸趣資具亦得趣名。諸惑、業生皆依此識，是與流轉作依持用。及涅槃證得者，由有此識故有涅槃證得，謂由有此第八識故，執持一切順還滅法，令修行者證得涅槃。此中但說能證得道，涅槃不依此識有故。或此但說所證涅槃，是修行者正所求故。或此雙說，涅槃與道俱是還滅品類攝故，謂涅槃言顯所證滅，後證得言顯能得道，由能斷道斷所斷惑，究竟盡位證得涅槃。能、所斷證皆依此識，是與還滅作依持用。又此頌中初句顯示此識自性無始恒有，後三顯與雜染、清淨二法總、別為所依止。雜染法者，謂苦、集諦，即所、能趣生及業、惑。清淨法者，謂滅、道諦，即所、能證涅槃及道。彼二皆依此識而有，依轉識等理不成故。或復初句顯此識體無始相續，後三顯與三種自性為所依止，謂依他起、遍計所執、圓成實性，如次應知。今此頌中諸所說義，離第八識皆不得有。即彼經中復作是說：
由攝藏諸法，一切種子識，
故名阿賴耶，勝者我開示。
由此本識具諸種子，故能攝藏諸雜染法，依斯建立阿賴耶名，非如勝性轉為大等，種子與果體非一故，能依、所依俱生滅故。與雜染法互相攝藏，亦為有情執藏為我，故說此識名阿賴耶。已入見道諸菩薩眾得真現觀名為勝者，彼能證解阿賴耶識，故我世尊正為開示。或諸菩薩皆名勝者，雖見道前未能證解阿賴耶識，而能信解求彼轉依，故亦為說。非諸轉識有如是義。解深密經亦作是說：
阿陀那識甚深細，一切種子如瀑流，
我於凡、愚不開演，恐彼分別執為我。
以能執持諸法種子及能執受色根依處，亦能執取結生相續，故說此識名阿陀那。無性有情不能窮底，故說甚深，趣寂種性不能通達，故名甚細。是一切法真實種子，緣擊便生轉識波浪，恒無間斷，猶如瀑流。凡即無性；愚即趣寂，恐彼於此起分別執，墮諸惡趣，障生聖道，故我世尊不為開演。唯第八識有如是相。入楞伽經亦作是说：
如海遇風緣，起種種波浪，
現前作用轉，無有間斷時。
藏識海亦然，境等風所擊，
恒起諸識浪，現前作用轉。
眼等諸識，無如大海恒相續轉，起諸識浪，故知別有第八識性。此等無量大乘經中，皆別說有此第八識。諸大乘經皆順無我，違數取趣，棄背流轉，趣向還滅，讚佛、法、僧，毀諸外道表蘊等法遮勝性等，樂大乘者許能顯示，無顛倒理，契經攝故，如增壹等，至教量攝。又聖慈氏以七種因證大乘經真是佛說：一、先不記故。若大乘經佛滅度後有餘為壞正法故說，何故世尊非如當起諸可怖事先預記別？二、本俱行故。大、小乘教本來俱行，寧知大乘獨非佛說？三、非餘境故。大乘所說廣大甚深，非外道等思量境界，彼經論中曾所未說，設為彼說，亦不信受，故大乘經非非佛說。四、應極成故。若謂大乘是餘佛說，非今佛語，則大乘教是佛所說，其理極成。五、有無有故。若有大乘，即應信此諸大乘教是佛所說。離此大乘不可得故，若無大乘，聲聞乘教亦應非有，以離大乘決定無有得成佛義，誰出於世說聲聞乘？故聲聞乘是佛所說，非大乘教，不應正理。六、能對治故。依大乘經勤修行者，皆能引得無分別智，能正對治一切煩惱。故應信此是佛所說。七、義異文故。大乘所說意趣甚深，不可隨文而取其義，便生誹謗謂非佛語。是故大乘真是佛說。如莊嚴論頌此義言：
先不記、俱行、非餘所行境、
極成、有無有、對治、異文故。
餘部經中亦密意說阿賴耶識有別自性。謂大眾部阿笈摩中密意說此名根本識，是眼識等所依止故，譬如樹根是莖等本，非眼等識有如是義。上坐部經、分別論者，俱密意說此名有分識，有謂三有，分是因義，唯此恒遍為三有因。化地部說此名窮生死蘊，離第八識無別蘊法窮生死際無間斷時，謂無色界諸色間斷，無想天等餘心等滅，不相應行離色、心等無別自體，已極成故，唯此識名窮生死蘊。說一切有部增壹經中亦密意說此名阿賴耶，謂愛阿賴耶，樂阿賴耶，欣阿賴耶，憙阿賴耶。謂阿賴耶識是貪總別三世境故，立此四名。有情執為真自內我，乃至未斷，恒生愛著。故阿賴耶識是真愛著處。不應執餘五取蘊等，謂生一向苦受處者，於餘五取蘊不生愛著。彼恒厭逆餘五取蘊，念我何時當捨此命，此眾同分，此苦身心，令我自在受快樂故。五欲亦非真愛著處，謂離欲者於五妙欲雖不貪著而愛我故。樂受亦非真愛著處，謂離第三靜慮染者，雖厭樂受而愛我故。身見亦非真愛著處，謂非無學信無我者，雖於身見不生貪著，而於內我猶生愛故。轉識等亦非真愛著處，謂非無學求滅心者，雖厭轉識等而愛我故。色身亦非真愛著處，離色染者雖厭色身而愛我故。不相應行離色、心等無別自體，是故亦非真愛著處。異生、有學起我愛時，雖於餘蘊有愛非愛，而於此識我愛定生，故唯此是真愛著處。由是彼說阿賴耶名，定唯顯此阿賴耶識。
已引聖教，當顯正理。謂契經說，雜染、清淨諸法種子之所集起，故名為心。若無此識，彼持種心不應有故。謂諸轉識在滅定等有間斷故，根、境、作意、善等類別易脫起故，如電光等不堅住故，非可熏習不能持種，非染、淨種所集起心。此識一類，恒無間斷，如苣蕂等堅住可熏，契當彼經所說心義。
若不許有能持種心，非但違經，亦違正理。謂諸所起染、淨品法，無所熏故，不熏成種，則應所起唐捐其功。染、淨起時既無因種，應同外道執自然生。色不相應非心性故，如聲、光等，理非染淨內法所熏，豈能持種？
又彼離識無實自性，寧可執為內種依止？轉識相應諸心所法，如識間斷易脫起故，不自在故，非心性故，不能持種，亦不受熏，故持種心理應別有。有說六識無始時來依根境等前後分位，事雖轉變，而類無別，是所熏習能持種子，由斯染淨因果皆成，何要執有第八識性？彼言無義，所以者何？執類是實，則同外道；許類是假，便無勝用，應不能持內法實種。又執識類何性所攝？若是善惡，應不受熏，許有記故，猶如擇滅。若是無記，善惡心時，無無記心，此類應斷。非事善惡，類可無記，別類必同別事性故。又無心位此類定無，既有間斷，性非堅住，如何可執持種受熏？又阿羅漢或異生心，識類同故，應為諸染無漏法熏，許便有失。又眼等根或所餘法，與眼等識根法類同，應互相熏，然汝不許。故不應執識類受熏。又六識身若事若類前後二念既不俱有，如隔念者非互相熏，能熏、所熏必俱時故。執唯六識俱時轉者，由前理趣既非所熏，故彼亦無能持種義。有執色、心自類無間，前為後種，因果義立，故先所說為證不成。彼執非理，無熏習故，謂彼自類既無熏習，如何可執前為後種？又間斷者應不更生，二乘無學應無後蘊，死位色、心為後種故。亦不應執色、心展轉互為種生，轉識色等非所熏習，前已說故。有說三世諸法皆有，因果感赴無不皆成，何勞執有能持種識？然經說心為種子者，起染淨法勢用強故。彼說非理，過去未來非常非現，如空花等，非實有故，又無作用不可執為因緣性故。若無能持染淨種識，一切因果皆不得成。有執大乘遣相空理為究竟者，依似比量撥無此識及一切法，彼特違害前所引經，智斷證修染淨因果皆執非實，成大邪見。外道毀謗染淨因果，亦不謂全無，但執非實故。若一切法皆非實有，菩薩不應為捨生死，精勤修集菩提資糧，誰有智者為除幻敵，求石女兒用為軍旅？故應信有能持種心，依之建立染淨因果，彼心即是此第八識。
又契經說有異熟心善惡業感，若無此識，彼異熟心不應有故。謂眼等識有間斷故，非一切時是業果故，如電光等非異熟心，異熟不應斷已更續，彼命根等無斯事故。眼等六識業所感者猶如聲等非恒續故，是異熟生，非真異熟。定應許有真異熟心，酬牽引業遍而無斷，變為身器作有情依，身器離心理非有故。不相應法無實體故，諸轉識等非恒有故，若無此心誰變身器？復依何法恒立有情？又在定中或不在定有別思慮，無思慮時，理有眾多身受生起，此若無者，不應後時身有怡適或復勞損，若不恒有真異熟心，彼位如何有此身受？非佛起餘善心等位，必應現起真異熟心，如許起彼時非佛有情故。由是恒有真異熟心，彼心即是此第八識。
又契經說有情流轉五趣、四生，若無此識，彼趣、生體不應有故。謂要實有、恒、遍、無雜，彼法可立正實趣、生。非異熟法趣、生雜亂，住此起餘趣、生法故，諸異熟色及五識中業所感者不遍趣生，無色界中全無彼故，諸生得善及意識中業所感者，雖遍趣、生，起無雜亂，而不恒有。不相應行無實自體，皆不可立正實趣、生。唯異熟心及彼心所，實、恒、遍、無雜，是正實趣生。此心若無，生無色界起善等位應非趣、生。設許趣、生攝諸有漏，生無色界起無漏心應非趣、生，便違正理。勿有前過及有此失，故唯異熟法是正實趣、生。由是如來非趣、生攝，佛無異熟無記法故。亦非界攝，非有漏故，世尊已捨苦、集諦故，諸戲論種已永斷故。正實趣、生既唯異熟心及心所，彼心、心所離第八識理不得成，故知別有此第八識。
又契經說有色根身是有執受，若無此識彼能執受不應有故。謂五色根及彼依處，唯現在世是有執受，彼定由有能執受心。唯異熟心先業所引，非善、染等，一類、能遍、相續執受有色根身，眼等轉識無如是義。此言意顯眼等轉識皆無一類、能遍、相續執受自內有色根身，非顯能執受唯異熟心，勿諸佛色身無執受故，然能執受有漏色身唯異熟心，故作是說。謂諸轉識現緣起故，如聲、風等，彼善、染等非業引故，如非擇滅。異熟生者非異熟故，非遍依故，不相續故，如電光等，不能執受有漏色身。諸心識言亦攝心所，定相應故，如唯識言。非諸色根不相應行，可能執受有色根身，無所緣故，如虛空等。故應別有能執受心，彼心即是此第八識。
又契經說，壽、煖、識三，更互依持，得相續住，若無此識能持壽、煖，令久住識不應有故。謂諸轉識有間有轉，如聲、風等無恒持用，不可立為持壽、煖、識。唯異熟識無間無轉，猶如壽、煖有恒持用，故可立為持壽、煖、識。經說三法更互依持，而壽與煖一類相續，唯識不然，豈符正理？雖說三法更互依持，而許唯煖不遍三界，何不許識獨有間轉？此於前理非為過難。謂若是處具有三法，無間轉者可恒相持。不爾，便無恒相持用。前以此理顯三法中所說識言，非詮轉識，舉緩不遍，豈壞前理？故前所說，其理極成。又三法中壽、煖二種既唯有漏，故知彼識如壽與煖定非無漏。生無色界起無漏心，爾時何識能持彼壽？由此故知有異熟識一類恒遍能持壽、煖，彼識即是此第八識。
又契經說，諸有情類受生、命終必住散心，非無心、定，若無此識，生死時心不應有故。謂生死時身心惽昧，如睡無夢，極悶絕時，明了轉識必不現起。又此位中六種轉識行相、所緣不可知故，如無心位必不現行。六種轉識行相、所緣，有必可知，如餘時故。真異熟識極微細故，行相所緣俱不可了，是引業果，一期相續，恒無轉變，是散有心，名生死心，不違正理。有說五識此位定無，意識取境，或因五識，或因他教，或定為因，生位諸因既不可得，故受生位意識亦無。若爾，有情生無色界，後時意識應永不生，定心必由散意識引，五識、他教彼界必無，引定散心無由起故。若謂彼定由串習力，後時率爾能現在前。彼初生時寧不現起？又欲、色界初受生時，串習意識亦應現起。若由惛昧初未現前，此即前因，何勞別說？有餘部執生死等位，別有一類微細意識，行相、所緣俱不可了。應知即是此第八識，
極成意識不如是故。又將死時由善惡業下上身分，冷觸漸起，若無此識，彼事不成。轉識不能執受身故，眼等五識各別依故，或不行故，
第六意識不住身故，境不定故，遍寄身中恒相續故，不應冷觸由彼漸生。唯異熟心由先業力，恒遍相續執受身分，捨執受處冷觸便生，壽、煖、識三不相離故，冷觸起處即是非情，雖變亦緣而不執受。故知定有此第八識。
又契經說識緣名色，名色緣識，如是二法展轉相依，譬如蘆束俱時而轉，若無此識，彼識自體不應有故。謂彼經中自作是釋，名謂非色四蘊，色謂羯邏藍等，此二與識相依而住，如二蘆束更互為緣，恒俱時轉，不相捨離。眼等轉識攝在名中，此識若無，說誰為識？亦不可說名中識蘊謂五識身，識謂第六，羯邏藍時無五識故。又諸轉識有間轉故，無力恒時執持名色，寧說恒與名色為緣？故彼識言顯第八識。
又契經說，一切有情皆依食住。若無此識，彼識食體不應有故。謂契經說食有四種：一者段食。變壞為相，謂欲界繫，香、味、觸三於變壞時能為食事。由此色處非段食攝。以變壞時色無用故。二者觸食。觸境為相，謂有漏觸纔取境時攝受喜等能為食事。此觸雖與諸識相應。屬六識者食義偏勝。觸麁顯境，攝受喜、樂及順益捨，資養勝故。三意思食。希望為相，謂有漏思與欲俱轉，希可愛境，能為食事。此思雖與諸識相應，屬意識者食義偏勝，意識於境希望勝故。四者識食。執持為相。謂有漏識由段、觸、思勢力增長能為食事。此識雖通諸識自體，而第八識食義偏勝，一類相續執持勝故。由是集論說，此四食三蘊、五處、十一界攝。此四能持有情身命，令不壞斷，故名為食。段食唯於欲界有用，觸、意、思食雖遍三界，而依識轉，隨識有無。眼等轉識有間有轉，非遍恒時能持身命。謂無心定、睡眠、悶絕、無想天中有間斷故。設有心位，隨所依緣性、界、地等有轉易故，於持身命非遍非恒。諸有執無第八識者依何等食？經作是言：一切有情皆依食住。非無心位過去未來識等為食，彼非現常，如空花等，無體用故。設有體用，非現在攝，如虛空等，非食性故。亦不可說入定心等與無心位有情為食，住無心時彼已滅故，過去非食已極成故。又不可說無想定等不相應行即為彼食，段等四食所不攝故，不相應法非實有故。有執滅定等猶有第六識，於彼有情能為食事。彼執非理，後當廣破。又彼應說生上二界無漏心時以何為食？無漏識等破壞有故，於彼身命不可為食。亦不可執無漏識中有有漏種能為彼食，無漏識等猶如涅槃，不能執持有漏種故。復不可說上界有情身命相持，即互為食，四食不攝彼身命故。又無色無身，命無能持故，眾同分等無實體故。由此定知。異諸轉識有異熟識一類恒遍，執持身命令不壞斷。世尊依此故作是言：一切有情皆依食住。唯依取蘊建立有情，佛無有漏非有情攝。說為有情依食住者，當知皆依示現而說。既異熟識是勝食性，彼識即是此第八識。
又契經說，住滅定者，身、語、心、行無不皆滅，而壽不滅，亦不離煖，根無變壞，識不離身。若無此識住滅定者，不離身識不應有故。謂眼等識行相麁動，於所緣境起必勞慮。厭患彼故，暫求止息，漸次伏除至都盡位。依此位立住滅定者，故此定中彼識皆滅。若不許有微細一類，恒遍執持壽等識在，依何而說識不離身？若謂後時彼識還起，如隔日瘧，名不離身。是則不應說心行滅，識與想等起滅同故。壽、煖諸根應亦如識，便成大過。故應許識如壽、煖等，實不離身。又此位中，若全無識，應如瓦礫，非有情數，豈得說為住滅定者？又異熟識此位若無，誰能執持諸根、壽、煖？無執持故，皆應壞滅，猶如死屍，便無壽等。既爾，後識必不還生。說不離身，彼何所屬？諸異熟識，捨此身已，離識餘身，無重生故。又若此位無持種識，後識無種，如何得生？過去未來不相應法非實有體，已極成故。諸色等法，離識皆無，受熏持種，亦已遮故。然滅定等無心位中，如有心位定實有識，具根、壽、煖，有情攝故。由斯理趣，住滅定者，決定有識實不離身。若謂此位有第六識名不離身；亦不應理，此定亦名無心定故。若無五識名無心者，應一切定皆名無心，諸定皆無五識身故。意識攝在六轉識中，如五識身滅定非有。或此位識行相所緣不可知故，如壽、煖等，非第六識。若此位有行相所緣可知識者，應如餘位，非此位攝。本為止息，行相所緣，可了知識，入此定故。又若此位有第六識，彼心所法為有為無？若有心所，經不應言住此定者心行皆滅。又不應名滅受想定。此定加行但厭受、想故，此定中唯受、想滅。受、想二法資助心強，諸心所中獨名心行。說心行滅何所相違？無想定中應唯想滅，但厭想故，然汝不許。既唯受、想資助心強，此二滅時心亦應滅。如身行滅而身猶在，寧要責心令同行滅？若爾語行尋、伺滅時語應不滅，而非所許。然行於法有遍非遍，遍行滅時法定隨滅，非遍行滅法或猶在。非遍行者謂入出息，見息滅時身猶在故。尋、伺於語是遍行攝，彼若滅時語定無故。受、想於心亦遍行攝，許如思等大地法故。受、想滅時心定隨滅，如何可說彼滅心在？又許思等是大地法，滅受、想時彼亦應滅。既爾，信等此位亦無，非遍行滅餘可在故。如何可言有餘心所？既許思等此位非無，受、想應然，大地法故。又此定中若有思等，亦應有觸，餘心所法無不皆依觸力生故。若許有觸，亦應有受，觸緣受故。既許有受，想亦應生，不相離故。如受緣愛，非一切受皆能起愛，故觸緣受非一切觸皆能生受。由斯所難，其理不成。彼救不然，有差別故。謂佛自簡，唯無明觸所生，諸受為緣生愛，曾無有處簡觸生受。故若有觸必有受生，受與想俱，其理決定。或應如餘位，受、想亦不滅，執此位中有思等故。許便違害心行滅言，亦不得成滅受想定。若無心所，識亦應無，不見餘心離心所故。餘遍行滅法隨滅故，受等應非大地法故，此識應非相應法故，許則應無所依緣等，如色等法亦非心故。又契經說：意法為緣生於意識，三和合觸，與觸俱起有受、想、思。若此定中有意識者，三和合故必應有觸，觸既定與受、想、思俱，如何有識而無心所？若謂餘時三和有力成觸生觸，能起受等。由此定前厭患心所，故在定位三事無能不成生觸，亦無受等。若爾應名滅心所定。如何但說滅受想耶？若謂厭時唯厭受想，此二滅故心所皆滅。依前所厭以立定名。既爾，此中心亦應滅，所厭俱故，如餘心所。不爾，如何名無心定？又此定位意識是何？不應是染或無記性。諸善定中無此事故，餘染、無記心必有心所故，不應厭善起染等故，非求寂靜翻起散故。若謂是善，相應善故，應無貪等，善根相應。此心不應是自性善或勝義善，違自宗故，非善根等及涅槃故。若謂此心是等起善，加行善根所引發故。理亦不然，違自宗故，如餘善心非等起故。善心無間起三性心，如何善心由前等起？故心是善，由相應力。既爾，必與善根相應，寧說此心獨無心所？故無心所心亦應無。如是推徵，眼等轉識於滅定位非不離身。故契經言：不離身者，彼識即是此第八識。入滅定時，不為止息，此極寂靜執持識故。無想等位類此應知。
又契經說：心雜染故有情雜染，心清淨故有情清淨。若無此識，彼染、淨心不應有故。謂染淨法以心為本，因心而生，依心住故。心受彼熏，持彼種故。然雜染法略有三種：煩惱、業、果種類別故。若無此識持煩惱，種界地往還、無染心後、諸煩惱起皆應無因。餘法不能持彼種故，過去未來非實有故。若諸煩惱無因而生，則無三乘、學、無學果，諸已斷者皆應起故。若無此識持業、果種，界地往還，異類法後，諸業果起亦應無因，餘種餘因前已遮故。若諸業果無因而生，入無餘依涅槃界已，三界業果還復應生，煩惱亦應無因生故。又行緣識應不得成，轉識受熏前已遮故，結生染識非行感故，應說名色行為緣故，時分懸隔無緣義故，此不成故後亦不成。諸清淨法亦有三種：世、出世道、斷果別故。若無此識持世、出世清淨道種，異類心後，起彼淨法，皆應無因。所執餘因前已破故。若二淨道無因而生，入無餘依涅槃界已彼二淨道還復應生，所依亦應無因生故。又出世道初不應生，無法持彼法爾種故，有漏類別非彼因故，無因而生非釋種故，初不生故後亦不生，是則應無三乘道果。若無此識持煩惱種，轉依斷果亦不得成。謂道起時現行煩惱及彼種子俱非有故。染淨二心不俱起故，道相應心不持彼種自性相違如涅槃故，去、來得等非實有故，餘法持種理不成故，既無所斷，能斷亦無，依誰由誰而立斷果？若由道力，後惑不生，立斷果者，則初道起，應成無學。後諸煩惱皆已無因，永不生故。許有此識，一切皆成，唯此能持染、淨種故。證此識有，理趣無邊，恐厭繁文，略述綱要。別有此識，教理顯然，諸有智人應深信受。如是已說初能變相，第二能變其相云何？頌曰。
次第二能變，是識名末那，
依彼轉，緣彼，思量為性相。
四煩惱常俱，謂我癡、我見，
并我慢、我愛，及餘觸等俱。
有覆無記攝，隨所生所繫，
阿羅漢滅定、出世道無有。
論曰：次初異熟能變識，後應辯思量能變識相。是識聖教別名末那，恒審思量勝餘識故。此名何異第六意識？此持業釋，如藏識名，識即意故。彼依主釋，如眼識等，識異意故。然諸聖教恐此濫彼，故於第七但立意名。又標意名為簡心識，積集、了別劣餘識故。或欲顯此與彼意識為近所依，故但名意。依彼轉者，顯此所依。彼謂即前初能變識，聖說此識依藏識故。有義此意以彼識種而為所依，非彼現識，此無間斷不假現識為俱有依方得生故。有義此意以彼識種及彼現識俱為所依，雖無間斷而有轉易，名轉識故，必假現識為俱有依方得生故。轉謂流轉，顯示此識恒依彼識取所緣故。
諸心、心所皆有所依，然彼所依總有三種：一、因緣依。謂自種子，諸有為法皆託此依，離自因緣必不生故。二、增上緣依。謂內六處，諸心、心所皆託此依，離俱有根必不轉故。三、等無間緣依。謂前滅意，諸心、心所皆託此依，離開導根必不起故。唯心、心所具三所依，名有所依，非所餘法。
初種子依。有作是說：要種滅已，現果方生。無種已生集論說故，種與芽等不俱有故有義彼說為證不成，彼依引生後種說故，種生芽等非勝義故，種滅芽生非極成故，焰炷同時互為因故。然種自類因果不俱，種、現相生決定俱有，故瑜伽說無常法與他性為因，亦與後念自性為因，是因緣義。自性言顯種子自類前為後因，他性言顯種與現行互為因義。攝大乘論亦作是說，藏識染法互為因緣，猶如束蘆俱時而有，又說種子與果必俱，故種子依定非前後。設有處說種果前後，應知皆是隨轉理門。如是八識及諸心所定各別有種子所依。
次俱有依。有作是說：眼等五識意識為依，此現起時必有彼故。無別眼等為俱有依，眼等五根即種子故。二十唯識伽他中言：識從自種生；似境相而轉，為成內外處，佛說彼為十。彼頌意說：世尊為成十二處，故說五識種為眼等根，五識相分為色等境，故眼等根即五識種。觀所緣論亦作是說：識上色功能名五根應理，功能與境色無始互為因。
彼頌意言：異熟識上能生眼等色識種子，名色功能，說為五根，無別眼等，種與色識常互為因，能熏與種遞為因故。第七、八識無別此依，恒相續轉自力勝故。第六意識別有此依，要託末那而得起故。有義彼說理教相違，若五色根即五識種，十八界種應成雜亂。然十八界各別有種，諸聖教中處處說故。又五識種各有能生相、見分異，為執何等名眼等根？若見分種應識蘊攝，若相分種應外處攝，便違聖教眼等五根皆是色蘊內處所攝。又若五根即五識種，五根應是五識因緣，不應說為增上緣攝。又鼻、舌根即二識種，則應鼻、舌唯欲界繫，或應二識通色界繫，許便俱與聖教相違。眼、耳、身根即三識種，二界、五地為難亦然。又五識種既通善惡，應五色根非唯無記。又五識種無執受攝，五根亦應非有執受。又五色根若五識種，應意識種即是末那，彼以五根為同法故。又瑜伽論說眼等識皆具三依，若五色根即五識種，依但應二。又諸聖教說眼等根皆通現種，執唯是種，便與一切聖教相違。有避如前所說過難，朋附彼執，復轉救言：異熟識中能感五識，增上業種名五色根，非作因緣生五識種，妙符二頌，善順瑜伽。彼有虛言，都無實義，應五色根非無記故。又彼應非唯有執受，唯色蘊攝，唯內處故，鼻、舌唯應欲界繫故，三根不應五地繫故，感意識業應末那故，眼等不應通現種故，又應眼等非色根故。又若五識皆業所感，則應一向無記性攝，善等五識既非業感，應無眼等為俱有依。故彼所言非為善救。又諸聖教處處皆說：阿賴耶識變似色根及根依處器世間等，如何汝等撥無色根？許眼等識變似色等，不許眼等藏識所變，如斯迷謬深違教理。然伽他說種子功能名五根者，為破離識實有色根，於識所變似眼根等，以有發生五識用故，假名種子及色功能，非謂色根即識業種。又緣五境明了意識應以五識為俱有依，以彼必與五識俱故，若彼不依眼等識者，彼應不與五識為依，彼此相依勢力等故。又第七識雖無間斷，而見道等既有轉易，應如六識有俱有依。不爾，彼應非轉識攝，便違聖教轉識有七。故應許彼有俱有依，此即現行第八識攝。如瑜伽說：有藏識故得有末那，末那為依意識得轉。彼論意言現行藏識為依止故得有末那，非由彼種。不爾，應說有藏識故意識得轉，由此彼說理教相違。是故應言前五轉識一一定有二俱有依，謂五色根同時意識。第六轉識決定恒有一俱有依，謂第七識。若與五識俱時起者，亦以五識為俱有依。第七轉識決定唯有一俱有依，謂第八識，唯第八識恒無轉變，自能立故，無俱有依。有義此說猶未盡理，第八類餘既同識性，如何不許有俱有依？第七、八識既恒俱轉，更互為依，斯有何失？許現起識以種為依，識種亦應許依現識，能熏異熟為生長住依，識種離彼不生長住故。又異熟識有色界中能執持身，依色根轉，如契經：阿賴耶識業風所飄，遍依諸根恒相續轉。瑜伽亦說眼等六識各別依故，不能執受有色根身。若異熟識不遍依止有色諸根，應如六識非能執受。或所立因有不定失。是故藏識若現起者，定有一依，謂第七識，在有色界亦依色根，若識種子定有一依謂異熟識，初熏習位亦依能熏，餘如前說。有義前說皆不應理，未了所依與依別故。依謂一切有生滅法仗因託緣而得生住，諸所仗託皆說為依如王與臣互相依等。若法決定、有境、為主、令心心所取自所緣，乃是所依，即內六處，餘非有境、定、為主故，此但如王，非如臣等。故諸聖教唯心、心所名有所依，非色等法，無所緣故。但說心所心為所依，不說心所為心所依，彼非主故。然有處說依為所依，或所依為依，皆隨宜假說。由此五識俱有所依定有四種，謂五色根、六、七、八識。隨闕一種，必不轉故，同境、分別、染淨根本，所依別故。聖教唯說依五根者，以不共故，又必同境，近、相順故。第六意識俱有所依唯有二種，謂七、八識，隨闕一種，必不轉故。雖五識俱，取境明了，而不定有故非所依。聖教唯說依第七者，染淨依故，同轉識攝，近、相順故。第七意識俱有所，依但有一種，謂第八識。藏識若無，定不轉故。如伽他說：阿賴耶為依，故有末那轉，依止心及意，餘轉識得生。阿賴耶識俱有所依亦但一種，謂第七識，彼識若無定不轉故。論說藏識恒與末那俱時轉故，又說藏識恒依染污，此即末那。而說三位無末那者，依有覆說，如言四位無阿賴耶非無第八，此亦應爾。雖有色界亦依五根而不定有，非所依攝。識種不能現取自境，可有依義而無所依。心所所依隨識應說，復各加自相應之心。若作是說，妙符理教。
後開導依。有義五識自他前後不相續故，必第六識所引生故，唯第六識為開導依第六意識自相續故，亦由五識所引生故，以前六識為開導依。第七、八識自相續故，不假他識所引生故，但以自類為開導依。有義前說未有究理。且前五識未自在位遇非勝境，可如所說？若自在位，如諸佛等，於境自在，諸根互用，任運決定，不假尋求。彼五識身寧不相續？等流五識既為決定、染淨、作意、勢力引生，專注所緣未能捨頃，如何不許多念相續？故瑜伽說，決定心後方有染淨，此後乃有等流眼識善不善轉，而彼不由自分別力，乃至此意不趣餘境，經爾所時眼、意二識或善或染，相續而轉，如眼識生乃至身識，應知亦爾。彼意定顯經爾所時眼、意二識俱相續轉，既眼識時非無意識，故非二識互相續生。若增盛境相續現前，逼奪身心，不能暫捨，時五識身理必相續，如熱地獄、戲忘天等。故瑜伽言若此六識為彼六識等無間緣，即施設此名為意根。若五識前後定唯有意識，彼論應言若此一識為彼六識等無間緣，或彼應言若此六識為彼一識等無間緣。既不如是，故知五識有相續義。五識起時必有意識能引後念意識令起，何假五識為開導依？無心睡眠、悶絕等位意識斷已後復起時，藏識、末那既恒相續，亦應與彼為開導依。若彼用前自類開導，五識自類何不許然？此既不然，彼云何爾？平等性智相應末那初起，必由第六意識，亦應用彼為開導依。圓鏡智俱第八淨識，初必六、七方便引生，又異熟心依染污意，或依悲願相應善心。既爾，必應許第八識亦以六、七為開導依。由此彼言都未究理。應說五識、前六識內隨用何識為開導依？第六意識用前自類或第七、八為開導依，第七末那用前自類或第六識為開導依，阿陀那識用前自類及第六、七為開導依，皆不違理，由前說故。有義此說亦不應理。開導依者，謂有緣法、為主、能作等無間緣，此於後生心、心所法開避引導，名開導依，此但屬心，非心所等。若此與彼無俱起義，說此於彼有開導力，一身八識既容俱起，如何異類為開導依？若許為依，應不俱起，便同異部，心不並生。
又一身中諸識俱起，多少不定，若容互作等無間緣，色等應爾，便違聖說等無間緣唯心、心所。然攝大乘說色亦容有等無間緣者，是縱奪言，謂假縱小乘色心前後有等無間緣奪因緣故。不爾，等言應成無用。若謂等言非遮多少，但表同類，便違汝執異類識作等無間緣。是故八識各唯自類為開導依，深契教理，自類必無俱起義故。心所此依，應隨識說。雖心、心所異類並生，而互相應，和合似一，定俱生滅。事業必同，一開導時餘亦開導，故展轉作等無間緣，諸識不然，不應為例。然諸心所非開導依，於所引生無主義故。若心、心所等無間緣各唯自類，第七、八識初轉依時相應信等此緣便闕則違聖說諸心、心所皆四緣生。無心、睡眠悶絕等位意識雖斷，而後起時彼開導依即前自類，間斷五識應知亦然，無自類心於中為隔名無間故，彼先滅時已於今識為開導故，何煩異類為開導依？然聖教中說前六識互相引起，或第七、八依六、七生，皆依殊勝增上緣說，非等無間，故不相違。瑜伽論說若此識無間，諸識決定生說此為彼等無間緣。又此六識為彼六識等無間緣，即施設此名意根者，言總、意別亦不相違。故自類依，深契教理。傍論已了，應辯正論，此能變識雖具三所依，而依彼轉言但顯前二，為顯此識依、緣同故，又前二依有勝用故，或開導依易了知故。
如是已說此識所依，所緣云何？謂即緣彼。彼謂即前此所依識，聖說此識緣藏識故。有義此意緣彼識體及相應法，論說末那我、我所執恒相應故，謂緣彼體及相應法，如次執為我及我所。然諸心所不離識故，如唯識言無違教失。有義彼說理不應然，曾無處言緣觸等故。應言此意但緣彼識見及相分，如次執為我及我所，相、見俱以識為體故，不違聖說。有義此說亦不應理，五色根、境非識蘊故，應同五識亦緣外故，應如意識緣共境故，應生無色者不執我所故，厭色生彼不變色故。應說此意但緣藏識及彼種子，如次執為我及我所，以種即是彼識功能，非實有物。不違聖教。有義前說皆不應理，色等種子非識蘊故，論說種子是實有故，假應如無非因緣故。又此識俱薩迦耶見，任運一類恒相續生，何容別執有我、我所？無一心中有斷、常等二境別執俱轉義故，亦不應說二執前後，此無始來一味轉故。應知此意但緣藏識見分非餘，彼無始來一類相續似常一故，恒與諸法為所依故。此唯執彼為自內我，乘語勢故說我所言。或此執彼是我之我，故於一見義說二言。若作是說，善順教理，多處唯言有我見故，我、我所執不俱起故。未轉依位唯緣藏識，既轉依已亦緣真如及餘諸法，平等性智證得十種平等性故，知諸有情勝解差別示現種種佛影像故。此中且說未轉依時，故但說此緣彼藏識，悟迷通局理應爾故，無我我境遍不遍故。如何此識緣自所依？如有後識即緣前意，彼既極成，此亦何咎？頌言思量為性相者，雙顯此識自性、行相。意以思量為自性故，即復用彼為行相故。由斯兼釋所立別名，能審思量名末那故，未轉依位恒審思量所執我相。已轉依位亦審思量無我相故。此意相應有幾心所？且與四種煩惱常俱。此中俱言顯相應義，謂從無始至未轉依，此意任運恒緣藏識，與四根本煩惱相應。其四者何？謂我癡、我見，并我慢、我愛，是名四種。我癡者，謂無明，愚於我相，迷無我理，故名我癡。我見者，謂我執，於非我法妄計為我，故名我見。我慢者，謂倨傲，恃所執我，令心高舉，故名我慢。我愛者，謂我貪，於所執我深生耽著，故名我愛。并表慢、愛有見、慢俱，遮餘部執無相應義。此四常起，擾濁內心，令外轉識恒成雜染，有情由此生死輪迴，不能出離，故名煩惱。彼有十種，此何唯四？有我見故餘見不生，無一心中有二慧故。如何此識要有我見？二取邪見但分別生，唯見所斷，此俱煩惱唯是俱生，修所斷故。我所、邊見依我見生，此相應見不依彼起，恒內執有我，故要有我見。由見審決，疑無容起。愛著我故，瞋不得生，故此識俱煩惱唯四。見、慢、愛三如何俱起？行相無違，俱起何失？瑜伽論說：貪令心下，慢令心舉。寧不相違？分別俱生，外境內境，所陵所恃，麁細有殊。故彼此文義無乖返。
此意心所唯有四耶？不爾及餘觸等俱故。有義此意心所唯九，前四及餘觸等五法，即觸、作意、受想與思，意與遍行定相應故。前說觸等異熟識俱，恐謂同前亦是無覆，顯此異彼，故置餘言。及是義集，前四後五合與末那恒相應故。此意何故無餘心所？謂欲希望未遂合事。此識任運緣遂合境，無所希望，故無有欲。勝解印持曾未定境。此識無始恒緣定事，經所印持，故無勝解。念唯記憶曾所習事。此識恒緣現所受境，無所記憶，故無有念。定唯繫心專注一境。此識任運剎那別緣，既不專一，故無有定。慧即我見，故不別說。善是淨故，非此識俱。隨煩惱生必依煩惱，前後分位差別建立，此識恒與四煩惱俱，前後一類，分位無別，故此識俱無隨煩惱。惡作追悔先所造業，此識任運恒緣現境，非悔先業，故無惡作。睡眠必依身心重昧，外眾緣力有時暫起，此識無始一類內執，不假外緣，故彼非有。尋、伺俱依外門而轉，淺深推度，麁細發言。此識唯依內門而轉，一類執我，故非彼俱。
有義彼釋餘義非理，頌別說此有覆攝故，又闕意俱隨煩惱故。煩惱必與隨煩惱俱，故此餘言顯隨煩惱。此中有義五隨煩惱遍與一切染心相應，如集論說惛沈、掉舉、不信、懈怠、放逸，於一切染污品中恒共相應。若離無堪任性等，染污性成，無是處故。煩惱起時心既染污，故染心位必有彼五。煩惱若起，必由無堪任、囂動、不信、懈怠、放逸故。掉舉雖遍一切染心，而貪位增，但說貪分，如眠與悔雖遍三性心，而癡位增但說為癡分。雖餘處說有隨煩惱或六或十遍諸染心，而彼俱依別義說遍。非彼實遍一切染心。謂依二十隨煩惱中，解通麁、細、無記、不善，通障定、慧相顯，說六。依二十二隨煩惱中，解通麁、細，二性，說十。故此彼說非互相違。然此意俱心所十五，謂前九法，五隨煩惱，并別境慧。我見雖是別境慧攝，而五十一心所法中，義有差別，故開為二。何緣此意無餘心所？謂忿等十行相麁動，此識審細，故非彼俱。無慚、無愧唯是不善。此無記故，非彼相應。散亂令心馳流外境，此恒內執一類境生，不外馳流，故彼非有。不正知者，謂起外門身、語、意行違越軌則。此唯內執，故非彼俱。無餘心所，義如前說。有義應說六隨煩惱遍與一切染心相應。瑜伽論說不信、懈怠、放逸、忘念、散亂、惡慧，一切染心皆相應故。忘念、散亂、惡慧若無，心必不能起諸煩惱。要緣曾受境界種類，發起忘念及邪簡擇，方起貪等諸煩惱故。煩惱起時心必流蕩，皆由於境起散亂故。惛沈、掉舉行相互違，非諸染心皆能遍起。論說五法遍染心者，解通麁細，違唯善法，純隨煩惱，通二性故。說十遍言義如前說。然此意俱心所十九，謂前九法，六隨煩惱，并念、定、慧及加惛沈。此別說念，准前慧釋。并有定者，專注一類，所執我境，曾不捨故。加惛沈者，謂此識俱，無明尤重，心惛沈故。無掉舉者，此相違故。無餘心所，如上應知。有義復說十隨煩惱遍與一切染心相應，瑜伽論說放逸、掉舉、惛沈、不信、懈怠、邪欲、邪勝解、邪念、散亂、不正知，此十一切染污心起，通一切處，三界繫故。若無邪欲、邪勝解時，心必不能起諸煩惱。於所受境，要樂合離，印持事相，方起貪等諸煩惱故。諸疑理者，於色等事必無猶豫，故疑相應亦有勝解，於所緣事亦猶豫者非煩惱疑，如疑人杌。餘處不說此二遍者，緣非愛事，疑相應心，邪欲、勝解非麁顯故。餘互有無，義如前說。此意心所有二十四，謂前九法，十隨煩惱，加別境五，准前理釋。無餘心所，如上應知。有義前說皆未盡理。且疑他世為有為無？於彼有何欲、勝解相？煩惱起位若無惛沈，應不定有無堪任性。掉舉若無，應無囂動，便如善等非染污位。若染心中無散亂者，應非流蕩，非染污心。若無失念、不正知者，如何能起煩惱現前？故染污心決定皆與八隨煩惱相應而生，謂惛沈、掉舉、不信、懈怠、放逸、忘念、散亂、不正知。忘念、不正知念、慧為性者，不遍染心。非諸染心皆緣曾受，有簡擇故。若以無明為自性者，遍染心起，由前說故。然此意俱心所十八，謂前九法，八隨煩惱，并別境慧。無餘心所及論三文，准前應釋，若作是說，不違理教。
此染污意何受相應？有義此俱唯有喜受，恒內執我生喜愛故。有義不然，應許喜受乃至有頂，違聖言故。應說此意四受相應。謂生惡趣憂受相應，緣不善業所引果故。生人欲天初二靜慮，喜受相應，緣有喜地善業果故。第三靜慮樂受相應，緣有樂地善業果故。第四靜慮乃至有頂捨受相應，緣唯捨地善業果故。有義彼說亦不應理，此無始來任運一類緣內執我，恒無轉易，與變異受不相應故。又此末那與前藏識義有異者，皆別說之，若四受俱亦應別說。既不別說，定與彼同，故此相應唯有捨受。未轉依位與前所說心所相應，已轉依位唯二十一心所俱起，謂遍行、別境各五，善十一，如第八識已轉依位唯捨受俱，任運轉故恒於所緣平等轉故。末那心所何性所攝？有覆無記所攝，非餘。此意相應四煩惱等是染法故，障礙聖道，隱蔽自心，說名有覆。非善不善，故名無記。如上二界諸煩惱等定力攝藏，是無記攝。此俱染法所依細故，任運轉故，亦無記攝。若已轉依，唯是善性。末那心所何地繫耶？隨彼所生，彼地所繫。謂生欲界現行末那，相應心所即欲界繫，乃至有頂應知亦然，任運恒緣自地藏識執為內我，非他地故。若起彼地異熟藏識現在前者，名生彼地，染污末耶緣彼執我，即繫屬彼，名彼所繫。或為彼地諸煩惱等之所繫縛，名彼所繫。若已轉依，即非所繫。
此染污意無始相續，何位永斷或暫斷耶？阿羅漢、滅定、出世道無有。阿羅漢者，總顯三乘無學果位。此位染意種及現行俱永斷滅，故說無有。學位、滅定、出世道中俱暫伏滅，故說無有。謂染污意無始時來微細一類任運而轉，諸有漏道不能伏滅，三乘聖道有伏滅義，真無我解違我執故，後得無漏現在前時，是彼等流，亦違此意。真無我解及後所得俱無漏故，名出世道。滅定既是聖道等流，極寂靜故，此亦非有。由未永斷此種子故，從滅盡定聖道起已，此復現行乃至未滅。然此染意相應煩惱是俱生故，非見所斷。是染污故，非非所斷。極微細故，所有種子與有頂地下下煩惱一時頓斷，勢力等故。金剛喻定現在前時，頓斷此種成阿羅漢。故無學位永不復起。二乘無學迴趣大乘，從初發心至未成佛，雖實是菩薩，亦名阿羅漢，應義等故不別說之。
此中有義，末那唯有煩惱障俱，聖教皆言三位無故。又說四惑恒相應故，又說為識雜染依故。有義彼說教理相違，出世末那經說有故，無染意識如有染時，定有俱生不共依故。論說：藏識決定恒與一識俱轉，所謂末那。意識起時則二俱轉。所謂意識及與末那。若五識中隨起一識，則三俱轉，乃至或時頓起五識則七俱轉。若住滅定無第七識，爾時藏識應無識俱，便非恒定一識俱轉。住聖道時若無第七，爾時藏識應一識俱，如何可言若起意識爾時藏識定二俱轉？顯揚論說，末那恒與四煩惱相應，或翻彼相應，恃舉為行或平等行，故知此意通染不染。若由論說阿羅漢位無染意故便無第七，應由論說阿羅漢位捨賴耶故便無第八，彼既不爾，此云何然？又諸論言轉第七識得平等智，彼如餘智定有所依相應淨識，此識無者彼智應無，非離所依有能依故。不可說彼依六轉識，許佛恒行如鏡智故。又無學位若無第七識，彼第八識應無俱有依，然必有此依，如餘識性故。又如未證補特伽羅無我者，彼我執恒行，亦應未證法無我者，法我執恒行，此識若無，彼依何識？非依第八，彼無慧故。由此應信二乘聖道、滅定、無學，此識恒行，彼未證得法無我故。又諸論中以五同法證有第七為第六依，聖道起時及無學位，若無第七為第六依，所立宗、因便俱有失，或應五識亦有無依。五恒有依，六亦應爾。是故定有無染污意，於上三位恒起現前，言彼無有者，依染意說，如說四位無阿賴耶非無第八，此亦應爾。此意差別略有三種：一補特伽羅我見相應，二法我見相應，三平等性智相應。初通一切異生相續、二乘有學、七地以前一類菩薩有漏心位，彼緣阿賴耶識起補特伽羅我見。次通一切異生、聲聞、獨覺相續，一切菩薩法空智果不現前位，彼緣異熟識起法我見。後通一切如來相續，菩薩見道及修道中法空智果現在前位，彼緣無垢、異熟識等起平等性智。補特伽羅我見起位，彼法我見亦必現前，我執必依法執而起，如夜迷杌等方謂人等故。我、法二見用雖有別，而不相違，同依一慧，如眼識等體雖是一，而有了別青等多用，不相違故，此亦應然。二乘有學聖道、滅定現在前時，頓悟菩薩於修道位，有學漸悟生空智果現在前時，皆唯起法執，我執已伏故。二乘無學及此漸悟法空智果不現前時，亦唯起法執，我執已斷故。八地以上一切菩薩所有我執皆永不行，或已永斷，或永伏故。法空智果不現前時猶起法執，不相違故。如契經說八地以上，一切煩惱不復現行，唯有所依所知障在。此所知障是現非種，不爾，煩惱亦應在故。法執俱意於二乘等雖名不染，於諸菩薩亦名為染，障彼智故，由此亦名有覆無記。於二乘等說名無覆，不障彼智故。是異熟生攝，從異熟識恒時生故，名異熟生。非異熟果，此名通故，如增上緣，餘不攝者，皆入此攝。
云何應知此第七識離眼等識有別自體？聖教、正理為定量故。謂薄伽梵處處經中說，心、意、識三種別義。集起名心，思量名意，了別名識，是三別義。如是三義雖通八識，而隨勝顯，第八名心，集諸法種起諸法故。第七名意，緣藏識等恒審思量為我等故。餘六名識，於六別境麁動間斷了別轉故。如入楞伽伽他中說：藏識說名心，思量性名意，能了諸境相，是說名為識。又大乘經處處別說有第七識，故此別有。諸大乘經是至教量，前已廣說，故不重成。解脫經中亦別說有此第七識，如彼頌言：染污意恒時，諸惑俱生滅，若解脫諸惑，非曾非當有。彼經自釋此頌義言：有染污意從無始來與四煩惱恒俱生滅，謂我見、我愛及我慢、我癡，對治道生，斷煩惱已，此意從彼便得解脫。爾時此意相應煩惱，非唯現無，亦無過未，過去未來無自性故。如是等教諸部皆有，恐厭廣文，故不繁述。
已引聖教，當顯正理。謂契經說，不共無明微細恒行，覆蔽真實。，若無此識彼應非有，謂諸異生於一切分，恒起迷理不共無明，覆真實義，障聖慧眼。如伽他說：真義心當生，常能為障礙，俱行一切分，謂不共無明。是故契經說異生類恒處長夜，無明所盲，惛醉纏心，曾無醒覺。若異生位有暫不起此無明時，便違經義。俱異生位迷理無明有行不行，不應理故。此依六識皆不得成，應此間斷彼恒染故，許有末那便無此失。染意恒與四惑相應，此俱無明何名不共。有義此俱我見、慢、愛非根本煩惱，名不共何失？有義彼說理教相違，純隨煩惱中不說此三故，此三六十煩惱攝故，處處皆說染污末那與四煩惱恒相應故。應說四中無明是主，雖三俱起亦名不共，從無始際，恒內惽迷，曾不省察，癡增上故。此俱見等，應名相應，若為主時，應名不共。如無明故，許亦無失。有義此癡名不共者，如不共佛法，唯此識有故。若爾，餘識相應煩惱此識中無，應名不共。依殊勝義立不共名，非互所無皆名不共。謂第七識相應無明，無始恒行障真義智，如是勝用餘識所無，唯此識有，故名不共。既爾，此俱三亦應名不共。無明是主，獨得此名。或許餘三亦名不共，對餘癡故，且說無明。不共無明總有二種：一、恒行不共，餘識所無；二、獨行不共，此識非有。故瑜伽說：無明有二：若貪等俱者名相應無明；非貪等俱者名獨行無明。是主獨行唯見所斷，如契經說諸聖有學，不共無明已永斷故，不造新業。非主獨行亦修所斷，忿等皆通見修所斷故。恒行不共餘部所無，獨行不共此彼俱有。又契經說眼、色為緣生於眼識，廣說乃至意、法為緣生於意識，若無此識，彼意非有。謂如五識，必有眼等增上不共俱有所依，意識既是六識中攝，理應許有如是所依。此識若無，彼依寧有？不可說色為彼所依，意非色故，意識應無隨念、計度二分別故。亦不可說五識無有俱有所依，彼與五根俱時而轉如牙影故。又識與根既必同境，如心、心所決定俱時。由此理趣極成意識，如眼等識必有不共，顯自名處，等無間不攝，增上所依，極成六識隨一攝故。又契經說，思量名意。若無此識，彼應非有。謂若意識現在前時，等無間意已滅非有。過去、未來理非有故，彼思量用定不得成。既爾，如何說名為意？若謂假說，理亦不然，無正思量，假依何立？若謂現在曾有思量，爾時名識，寧說為意？故知別有第七末那恒審思量，正名為意，已滅依此假立意名。又契經說無想、滅定，染意若無，彼應無別。謂彼二定俱滅六識及彼心所，體數無異。若無染意於二定中一有一無，彼二何別？若謂加行、界、地、依等有差別者，理亦不然，彼差別因由此有故。此若無者，彼因亦無。是故定應別有此意。又契經說無想有情一期生中，心、心所滅，若無此識，彼應無染。謂彼長時無六轉識，若無此意，我執便無。非於餘處有具縛者，一期生中都無我執。彼無我執，應如涅槃，便非聖、賢同所訶厭。初後有故，無如是失。中間長時無故有過。去來有故，無如是失。彼非現、常，無故有過。所得無故，能得亦無。不相應法前已遮破，藏識無故熏習亦無。餘法受熏，已辯非理。故應別有染污末那，於無想天恒起我執，由斯賢聖同訶厭彼。又契經說，異生善、染、無記心時，恒帶我執，若無此識，彼不應有。謂異生類三性心時，雖外起諸業，而內恒執我。由執我故，令六識中所起施等不能亡相，故瑜伽說染污末那為識依止，彼未滅時，相了別縛不得解脫。末那滅已，相縛解脫。言相縛者，謂於境相不能了達如幻事等，由斯見分、相分所拘不得自在，故名相縛。依如是義，有伽他言：如是染污意，是識之所依，此意未滅時，識縛終不脫。又善、無覆無記心時，若無我執，應非有漏，自相續中六識煩惱與彼善等不俱起故，去來緣縛理非有故。非由他惑成有漏故，勿由他解成無漏故。又不可說別有隨眠，是不相應現相續起，由斯善等成有漏法，彼非實有，已極成故。亦不可說從有漏種生彼善等，故成有漏，彼種先無因可成有漏故。非由漏種彼成有漏，勿學無漏心亦成有漏故。雖由煩惱引施等業而不俱起，故非有漏正因，以有漏言表漏俱故。又無記業非煩惱引，彼復如何得成有漏？然諸有漏，由與自身現行煩惱俱生俱滅，互相增益，方成有漏。由此熏成有漏法種，後時現起有漏義成。異生既然，有學亦爾。無學有漏雖非漏俱，而從先時有漏種起，故成有漏，於理無違。由有末那恒起我執，令善等法有漏義成。此意若無，彼定非有。故知別有此第七識。證有此識理趣甚多，隨攝大乘略述六種，諸有智者應隨信學。然有經中說六識者，應知彼是隨轉理門，或隨所依六根說六，而識類別實有八種。
如是已說第二能變，第三能變其相云何？頌曰：
次第三能變，差別有六種，了境為性相，善、不善、俱非。
論曰：次中思量能變識後，應辯了境能變識相。此識差別總有六種，隨六根、境種類異故。謂名眼識，乃至意識，隨根立名具五義故。五謂依、發、屬、助、如根。雖六識身皆依意轉，然隨不共立意識名，如五識身無相濫過。或唯依意故名意識，辯識得名心意非例。或名色識，乃至法識，隨境立名順識義故，謂於六境了別名識。色等五識唯了色等，法識通能了一切法，或能了別法獨得法識名，故六識名無相濫失。此後隨境立六識名，依五色根未自在說。若得自在，諸根互用，一根發識緣一切境，但可隨根無相濫失。莊嚴論說如來五根一一皆於五境轉者，且依麁顯同類境說。佛地經說，成所作智決擇有情心行差別，起三業化，作四記等。若不遍緣，無此能故。然六轉識所依所緣麁顯極成，故此不說。前隨義便已說所依，此所緣境義便當說。次言了境為性相者，雙顯六識自性行相，識以了境為自性故，即復用彼為行相故。由斯兼釋所立別名，能了別境名為識故。如契經說，眼識云何？謂依眼根了別諸色，廣說乃至意識云何？謂依意根了別諸法。彼經且說不共所依未轉依位見分所了。餘所依了如前已說。此六轉識何性攝耶？謂善、不善、俱非性攝。俱非者，謂無記，非善不善故名俱非。能為此世、他世順益，故名為善。人天樂果雖於此世能為順益，非於他世，故不名善。能為此世、他世違損，故名不善。惡趣苦果雖於此世能為違損，非於他世，故非不善。於善不善益損義中不可記別，故名無記。此六轉識若與信等十一相應，是善性攝。與無慚等十法相應，不善性攝。俱不相應，無記性攝。
有義六識三性不俱，同外門轉互相違故，五識必由意識導引、俱生、同境，成善染故。若許五識三性俱行，意識爾時應通三性，便違正理，故定不俱。瑜伽等說，藏識一時與轉識相應三性俱起者，彼依多念，如說一心非一生滅，無相違過。有義六識三性容俱，率爾、等流眼等五識或多或少容俱起故。五識與意雖定俱生，而善性等不必同故，前所設難於此唐捐。故瑜伽說若遇聲緣從定起者，與定相應意識俱轉，餘耳識生。非唯彼定相應意識能取此聲，若不爾者，於此音聲不領受故，不應出定。非取聲時即便出定，領受聲已，若有希望，後時方出。在定耳識率爾聞聲，理應非善。未轉依者率爾墮心定無記故，由此誠證五俱意識非定與五善等性同。諸處但言五俱意識亦緣五境，不說同性。雜集論說等引位中五識無者，依多分說。若五識中三性俱轉，意隨偏注，與彼性同。無偏注者便無記性，故六轉識三性容俱。
得自在位唯善性攝，佛色、心等道諦攝故，已永滅除戲論種故。六識與幾心所相應？頌曰：
此心所遍行、別境、善、煩惱、隨煩惱、不定，皆三受相應。
論曰：此六轉識總與六位心所相應，謂遍行等。恒依心起，與心相應，繫屬於心，故名心所，如屬我物立我所名。心於所緣唯取總相，心所於彼亦取別相，助成心事得心所名，如畫師、資作模填彩。故瑜伽說識能了別事之總相，作意了此所未了相，即諸心所所取別相。觸能了此可意等相，受能了此攝受等相，想能了此言說因相，思能了此正因等相，故作意等名心所法。此表心所亦緣總相。餘處復說欲亦能了可樂事相，勝解亦了決定事相，念亦能了串習事相，定、慧亦了得、失等相。由此於境起善、染等，諸心所法皆於所緣兼取別相。雖諸心所名義無異，而有六位種類差別，謂遍行有五，別境亦五，善有十一，煩惱有六，隨煩惱有二十，不定有四，如是六位合五十一。一切心中定可得故，緣別別境而得生故，唯善心中可得生故，性是根本煩惱攝故，唯是煩惱等流性故，於善、染等皆不定故。然瑜伽論合六為五，煩惱、隨煩惱俱是染故。復以四一切辯五差別，謂一切性及地、時俱，五中遍行具四一切，別境唯有初二一切，善唯有一謂一切地，染四皆無，不定唯一，謂一切性，由此五位種類差別。此六轉識易脫不定，故皆容與三受相應，皆領順、違、非二相故。領順境相適悅身心，說名樂受。領違境相逼迫身心，說名苦受。領中容境相於身於心非逼非悅，名不苦樂受。
如是三受或各分二，五識相應，說名身受，別依身故。意識相應，說名心受，唯依心故。又三皆通有漏、無漏，苦受亦由無漏起故。或各分三，謂見所斷，修所斷，非所斷。又學、無學、非二，為三。或總分四，謂善、不善、有覆、無覆二無記受。有義三受容各分四，五識俱起，任運貪、癡，純苦趣中任運煩惱不發業者，是無記故，彼皆容與苦根相應。瑜伽論說：若任運生一切煩惱，皆於三受現行可得。若通一切識身者，遍與一切根相應。不通一切識身者，意地一切根相應。雜集論說：若欲界繫，任運煩惱發惡行者，亦是不善，所餘皆是有覆無記。故知三受各容有四。或總分五，謂苦、樂、憂、喜、捨。三中苦、樂各分二者，逼、悅身心相各異故，由無分別有分別故，尤重輕微有差別故。不苦不樂不分二者，非逼非悅相無異故，無分別故，平等轉故。諸適悅受，五識相應恒名為樂。意識相應若在欲界，初二靜慮近分名喜，但悅心故。若在初二靜慮根本名樂名喜，悅身心故。若在第三靜慮近分根本名樂，安靜、尤重無分別故。諸逼迫受，五識相應恒名為苦。意識俱者，有義唯憂，逼迫心故，諸聖教說意地慼受名憂根故，瑜伽論說：生地獄中諸有情類，異熟無間有異熟生，苦憂相續。又說：地獄尋、伺憂俱，一分鬼趣，傍生亦爾。故知意地尤重慼受，尚名為憂。況餘輕者。有義通二，人、天中者恒名為憂，非尤重故。傍生、鬼界名憂名苦，雜受純受有輕重故。落迦中唯名為苦，純受尤重，無分別故。瑜伽論說：若任運生一切煩惱，皆於三受現行可得。廣說如前。又說：俱生薩迦耶見，唯無記性。彼邊執見應知亦爾。此俱苦受非憂根攝，論說憂根非無記故。又瑜伽說：地獄諸根餘三現行定不成就，純苦鬼界、傍生亦爾。餘三定是樂、喜、憂根。以彼必成現行捨故。豈不客捨彼定不成？寧知彼文唯說客受？應不說彼定成意根，彼六客識有時無故。不應彼論唯說客受，通說意根無異因故。又若彼論依客受說，如何說彼定成八根？若謂五識不相續故定說憂根為第八者，死、生、悶絕寧有憂根？有執苦根為第八者，亦同此破。設執一形為第八者，理亦不然，形不定故，彼惡業招容無形故。彼由惡業令五根門恒受苦故，定成眼等。必有一形，於彼何用？非於無間大地獄中可有希求婬欲事故。由斯第八定是捨根，第七、八識捨相應故。如極樂地意悅名樂無有喜根，故極苦處意迫名苦無有憂根，故餘三言定憂、喜、樂。餘處說彼有等流樂，應知彼依隨轉理說，或彼通說餘雜受處，無異熟樂名純苦故。然諸聖教意地慼受名憂根者，依多分說，或隨轉門，無相違過。瑜伽論說：生地獄中諸有情類，異熟無間有異熟生苦憂相續。又說地獄尋伺憂俱，一分鬼趣、傍生亦爾者，亦依隨轉門。又彼苦根意識俱者，是餘憂類假說為憂。或彼苦根損身心故，雖苦根攝而亦名憂，如近分喜益身心故，雖是喜根而亦名樂。顯揚論等具顯此義。然未至地定無樂根，說彼唯有十一根故。由此應知意地慼受，純受苦處亦苦根攝。此等聖教差別多門，恐文增廣故不繁述。有義六識三受不俱，皆外門轉，互相違故。五俱意識同五所緣，五三受俱，意亦應爾，便違正理。故必不俱。瑜伽等說藏識一時與轉識相應三受俱起者，彼依多念，如說一心非一生滅，無相違過。有義六識三受容俱，順、違、中境容俱受故，意不定與五受同故。於偏注境起一受故，無偏注者便起捨故，由斯六識三受容俱。
得自在位唯樂、喜、捨，諸佛已斷憂、苦事故。前所略摽六位心所，今應廣顯彼差別相，且初二位其相云何？頌曰：
初遍行觸等，次別境謂欲、勝解、念、定、慧，所緣事不同。
論曰：六位中初遍行心所即觸等五，如前廣說。此遍行相云何應知？由教及理為定量故。此中教者，如契經言：眼、色為緣生於眼識，三和合觸，與觸俱生有受、想、思。乃至廣說，由斯觸等四是遍行。又契經說：若根不壞，境界現前，作意正起，方能生識。餘經復言：若於此作意即於此了別，若於此了別即於此作意，是故此二恒共和合。乃至廣說，由此作意亦是遍行。此等聖教誠證非一。理謂識起必有三和，彼定生觸，必由觸有，若無觸者心、心所法應不和合觸一境故。作意引心令趣自境，此若無者心應無故。受能領納順、違、中境，令心等起歡、慼、捨相，無心起時無隨一故。想能安立自境分齊，若心起時無此想者，應不能取境分齊相。思令心取正因等相，造作善等，無心起位無此隨一，故必有思。由此證知觸等五法心起必有，故是遍行。餘非遍行，義至當說。次別境者，謂欲至慧，所緣境事多分不同，於六位中次初說故。云何為欲？於所樂境希望為性，勤依為業。有義所樂謂可欣境，於可欣事欲見、聞等有希望故。於可厭事希彼不合，望彼別離，豈非有欲？此但求彼不合離時可欣自體，非可厭事，故於可厭及中容境一向無欲。緣可欣事若不希望，亦無欲起。有義所樂謂所求境，於可欣厭求合離等，有希望故。於中容境一向無欲，緣欣厭事若不希求，亦無欲起。有義所樂謂欲觀境，於一切事欲觀察者，有希望故。若不欲觀，隨因境勢任運緣者，即全無欲。由斯理趣，欲非遍行。有說要由希望境力，諸心、心所方取所緣，故經說欲為諸法本。彼說不然，心等取境由作意故，諸聖教說作意現前能生識故，曾無處說由欲能生心、心所故。如說諸法愛為根本，豈心、心所皆由愛生？故說欲為諸法本者，說欲所起一切事業，或說善欲能發正勤，由彼助成一切善事，故論說此勤依為業。云何勝解？於決定境印持為性，不可引轉為業。謂邪正等教理證力，於所取境審決印持，由此異緣不能引轉。故猶豫境勝解全無，非審決心亦無勝解，由斯勝解非遍行攝。有說心等取自境時無拘礙故，皆有勝解。彼說非理，所以者何？能不礙者即諸法故，所不礙者即心等故，勝發起者根作意故，若由此故彼勝發起，此應復待餘便有無窮失。云何為念？於曾習境令心明記不忘為性，定依為業。謂數憶持曾所受境，令不忘失，能引定故。於曾未受體類境中全不起念，設曾所受不能明記，念亦不生，故念必非遍行所攝。有說心起必有念俱，能為後時憶念因故。彼說非理，勿於後時有癡、信等，前亦有故，前心、心所或想勢力，足為後時憶念因故。云何為定？於所觀境令心專注不散為性，智依為業。謂觀德、失、俱非境中，由定令心專注不散，依斯便有決擇智生。心專注言顯所欲住即便能住，非唯一境。不爾，見道歷觀諸諦，前後境別，應無等持。若不繫心專注境位，便無定起，故非遍行。有說爾時亦有定起，但相微隱，應說誠言。若定能令心等和合，同趣一境，故是遍行。理亦不然，是觸用故。若謂此定令剎那頃心不易緣，故遍行攝。亦不應理，一剎那心自於所緣無易義故。若言由定心取所緣故遍行攝，彼亦非理，作意令心取所緣故。有說此定體即是心，經說為心學心一境性故，彼非誠證，依定攝心，令心一境，說彼言故。根、力、覺支，道支等攝，如念、慧等非即心故。云何為慧？於所觀境簡擇為性，斷疑為業。謂觀德、失、俱非境中，由慧推求得決定故。於非觀境愚昧心中無簡擇故，非遍行攝。有說爾時亦有慧起，但相微隱，天愛寧知？對法說為大地法故。諸部對法展轉相違，汝等如何執為定量？唯觸等五經說遍行，說十非經，不應固執。然欲等五非觸等故，定非遍行，如信、貪等。
有義此五定互相資，隨一起時必有餘四。有義不定，瑜伽說此四一切中無後二故，又說此五緣四境生，所緣能緣非定俱故。應說此五或時起一，謂於所樂唯起希望，或於決定唯起印解，或於曾習唯起憶念，或於所觀唯起專注，謂愚昧類為止散心，雖專注所緣而不能簡擇，世共知彼有定無慧。彼加行位少有聞思，故說等持緣所觀境，或依多分，故說是言，如戲忘天專注一境，起貪、瞋等，有定無慧，諸如是等其類實繁。或於所觀，唯起簡擇，謂不專注，馳散推求。或時起二，謂於所樂、決定境中起欲、勝解。或於所樂、曾習境中起欲及念，如是乃至於所觀境起定及慧，合有十二。或時起三，謂於所樂、決定、曾習起欲、解、念，如是乃至於曾、所觀起念、定、慧，合有十三。或時起四，謂於所樂、決定、曾習、所觀境中起前四種，如是乃至於定、曾習、所觀境中起後四種，合有五四。或時起五，謂於所樂、決定、曾習、所觀境中具起五種。如是於四起欲等五，總別合有三十一句。或有心位五皆不起，如非四境、率爾墮心及藏識俱，此類非一。第七、八識此別境五隨位有無，如前已說。第六意識諸位容俱，依轉未轉皆不遮故。有義五識此五皆無，緣已得境無希望故，不能審決無印持故，恒取新境無追憶故，自性散動無專注故，不能推度無簡擇故。有義五識容有此五，雖無於境增上希望，而有微劣樂境義故，於境雖無增上審決，而有微劣印境義故，雖無明記曾習境體，而有微劣念境類故，雖不作意繫念一境，而有微劣專注義故，遮等引故，說性散動，非遮等持，故容有定，雖於所緣不能推度，而有微劣簡擇義故。由此聖教說眼、耳通是眼、耳識相應智性。餘三准此有慧無失。未自在位此五或無，得自在時此五定有，樂、觀諸境欲無減故，印境勝解常無減故，憶習曾受念無減故，又佛五識緣三世故，如來無有不定心故，五識皆有作事智故。此別境五何受相應？有義欲三，除憂、苦受，以彼二境非所樂故。餘四通四，唯除苦受，以審決等五識無故。有義一切五受相應，論說憂根於無上法思慕愁慼求欲證故，純受苦處希求解脫，意有苦根，前已說故。論說貪愛憂苦相應，此貪愛俱必有欲故，苦根既有意識相應，審決等四苦俱何咎？又五識俱亦有微細印境等四，義如前說。由斯欲等五受相應。此五復依性、界、學等，諸門分別，如理應思。
已説徧行、别境二位，善位心所其相云何？頌曰：
善謂信、慚、愧，無貪等三根，勤、安、不放逸，行捨及不害。
論曰：唯善心俱名善心所，謂信、慚等，定有十一。云何爲信？於實、德、能深忍樂欲，心淨爲性，對治不信，樂善爲業。然信差别略有三種：一信實有，謂於諸法實事、理中深信忍故；二信有德，謂於三寶真淨德中深信樂故；三信有能，謂於一切世、出世善深信有力，能得能成，起希望故。由斯對治不信彼心，愛樂證修世、出世善。忍謂勝解，此卽信因。樂欲謂欲，卽是信果。確陳此信自相是何？豈不適言心淨爲性？此猶未了彼心淨言，若淨卽心，應非心所，若令心淨慚等何别？心俱淨法爲難亦然。此性澄清能淨心等，以心勝故立心淨名，如水清珠能清濁水。慚等雖善，非淨爲相，此淨爲相，無濫彼失。又諸染法各别有相，唯有不信自相渾濁，復能渾濁餘心、心所，如極穢物自穢穢他，信正翻彼，故淨爲相。有説信者愛樂爲相。應通三性，體應卽欲，又應苦、集非信所緣。有執信者隨順爲相，應通三性，卽勝解欲。若印順者卽勝解故，若樂順者卽是欲故，離彼二體無順相故，由此應知心淨是信。云何爲慚？依自、法力，崇重賢、善爲性，對治無慚，止息惡行爲業。謂依自、法尊貴增上，崇重賢、善，羞恥過惡，對治無慚，息諸惡行。云何爲愧？依世間力輕拒暴惡爲性，對治無愧，止息惡行爲業。謂依世間訶厭增上，輕拒暴惡羞恥過罪，對治無愧，息諸惡業。羞恥過惡是二通相，故諸聖教假説爲體。若執羞恥爲二别相，應慚與愧體無差别。則此二法定不相應，非受想等有此義故。若待自他立二别者，應非實有，便違聖教。若許慚、愧實而别起，復違論説十徧善心。崇重輕拒若二别相，所緣有異應不俱生，二失既同，何乃偏責？誰言二法所緣有異？不爾如何？善心起時隨緣何境皆有崇重善及輕拒惡義，故慚與愧俱徧善心，所緣無别。豈不我説亦有此義？汝執慚、愧自相既同，何理能遮前所設難？然聖教説顧自他者，自法名自，世間名他。或卽此中崇拒善惡，於己益、損名自、他故。無貪等者，等無瞋、癡。此三名根，生善勝故，三不善根近對治故。云何無貪？於有、有具無著爲性，對治貪著，作善爲業。云何無瞋？於苦、苦具無恚爲性，對治瞋、恚，作善爲業。善心起時隨緣何境皆於有等無著無恚，觀有等立非要緣彼，如前慚愧觀善惡立，故此二種俱徧善心。云何無癡？於諸理事明解爲性，對治愚癡，作善爲業。有義無癡卽慧爲性，集論説此報、教、證、智，決擇爲體。生得、聞、思、修所生慧，如次皆是決擇性故。此雖卽慧，爲顯善品有勝功能，如煩惱見，故復别説。有義無癡非卽是慧，别有自性正對無明，如無貪、瞋善根攝故。論説大悲無瞋、癡攝，非根攝故。若彼無癡以慧爲性，大悲如力等應慧等根攝。又若無癡無别自性，如不害等應非實物，便違論説十一善中三世俗有，餘皆是實。然集論説慧爲體者，舉彼因果顯此自性，如以忍樂表信自體，理必應爾。以貪、瞋、癡六識相應，正煩惱攝，起惡勝故，立不善根。斷彼必由通、别對治，通唯善慧，别卽三根，由此無癡必應别有。勤謂精進，於善惡品修斷事中勇悍爲性，對治懈怠，滿善爲業。勇表勝進，簡諸染法。悍表精純，簡淨無記，卽顯精進唯善性攝。此相差别略有五種，所謂被甲、加行、無下、無退、無足，卽經所説有勢、有勤、有勇、堅猛、不捨善軛，如次應知。此五别者，謂初發心、自分、勝進，自分行中三品别故。或初發心、長時、無間、殷重、無餘修差别故。或資糧等五道别故，二乘究竟道欣大菩提故，諸佛究竟道樂利樂他故。或二加行、無間、解脱、勝進别故。安謂輕安，遠離麤重，調暢身心，堪任爲性。對治惛沈，轉依爲業。謂此伏除能障定法，令所依止轉安適故。不放逸者，精進、三根於所斷修防修爲性，對治放逸，成滿一切世、出世間善事爲業。謂卽四法於斷修事皆能防修，名不放逸。非别有體，無異相故。於防惡事修善事中離四功能無别用故。雖信、慚等亦有此能，而方彼四勢用微劣，非根徧策，故非此依。豈不防修是此相用？防修何異精進三根？彼要待此方有作用。此應復待餘，便有無窮失。勤唯徧策，根但爲依，如何説彼有防修用？汝防修用其相云何？若普依持卽無貪等，若徧策録不異精進，止惡進善卽總四法，令不散亂應是等待，令同取境與觸何别？令不忘失卽應是念。如是推尋不放逸用，離無貪等竟不可得，故不放逸定無别體。云何行捨？精進、三根令心平等、正直、無功用住爲性，對治掉舉，静住爲業。謂卽四法令心遠離掉舉等障，静住名捨。平等、正直、無功用住，初中後位辯捨差别。由不放逸先除雜染，捨復令心寂静而住。此無别體，如不放逸離彼四法無相用故，能令寂静卽四法故，所令寂静卽心等故。云何不害？於諸有情不爲損惱無瞋爲性，能對治害，悲愍爲業。謂卽無瞋於有情所不爲損惱，假名不害。無瞋翻對斷物命瞋，不害正違損惱物害，無瞋與樂，不害拔苦，是謂此二麤相差别。理實無瞋實有自體，不害依彼一分假立，爲顯慈、悲二相别故，利樂有情彼二勝故。有説不害非卽無瞋，别有自體謂賢善性。此相云何？謂不損惱。無瞋亦爾，寧别有性？謂於有情不爲損惱，慈悲賢善，是無瞋故。及顯十一義别心所，謂欣厭等善心所法，雖義有别説種種名，而體無異，故不别立。欣謂欲俱無瞋一分，於所欣境不憎恚故。不忿、恨、惱、嫉等亦然，隨應正翻瞋一分故。厭謂慧俱無貪一分，於所厭境不染著故。不慳、憍等當知亦然，隨應正翻貪一分故。不覆、誑、諂無貪、癡一分，隨應正翻貪癡一分故。有義不覆唯無癡一分，無處説覆亦貪一分故。有義不慢信一分攝，謂若信彼不慢彼故。有義不慢捨一分攝，心平等者不高慢故。有義不慢慚一分攝，若崇重彼不慢彼故。有義不疑卽信所攝，謂若信彼無猶豫故。有義不疑卽正勝解，以決定者無猶豫故。有義不疑卽正慧攝，以正見者無猶豫故。不散亂體卽正定攝，正見、正知俱善慧攝。不忘念者卽是正念，悔、眠、尋、伺通染、不染，如觸、欲等無别翻對。
何緣諸染所翻善中有别建立，有不爾者？相、用别者便别立之，餘善不然，故不應責。又諸染法徧六識者，勝故翻之，别立善法，慢等忿等唯意識俱，害雖亦然，而數現起損惱他故，障無上乘勝因悲故，爲了知彼增上過失，翻立不害。失念、散亂及不正知，翻入别境，善中不説。染、淨相翻，淨寧少染？淨勝染劣，少敵多故。又解理通，説多同體，迷情事局隨相分多，故於染淨不應齊責。此十一法三是假有，謂不放逸、捨及不害，義如前説。餘八實有，相用别故。有義十一四徧善心，精進、三根徧善品故。餘七不定，推尋事理未決定時不生信故，慚、愧同類，依處各别，隨起一時，第二無故。要世間道斷煩惱時有輕安故，不放逸、捨無漏道時方得起故，悲愍有情時乃有不害故。論説：十一六位中起，謂決定位有信相應，止息染時有慚、愧起，顧自他故，於善品位有精進、三根，世間道時有輕安起，於出世道有捨、不放逸，攝衆生時有不害故。有義彼説未爲應理，推尋事理未決定心，信若不生應非是善，如染心等無淨信故，慚、愧類異，依别境同，俱徧善心，前已説故。若出世道輕安不生，應此覺支非無漏故。若世間道無捨、不放逸，應非寂静防惡修善故。又應不伏掉、放逸故，有漏善心既具四法，如出世道應有二故，善心起時皆不損物，違能損法有不害故。論説六位起十一者，依彼彼增作此此説，故彼所説定非應理。應説信等十一法中，十徧善心，輕安不徧，要在定位方有輕安調暢身心，餘位無故。決擇分説：十善心所定不定地皆徧善心，定地心中增輕安故。有義定加行亦得定地名，彼亦微有調暢義故，由斯欲界亦有輕安，不爾便違本地分説信等十一通一切地。有義輕安唯在定有，由定滋養有調暢故，論説：欲界諸心、心所由闕輕安名不定地。説一切地有十一者，通有尋伺等三地皆有故。此十一種前已具説第七、八識隨位有無，第六識中定位皆具，若非定位唯闕輕安。有義五識唯有十種，自性散動，無輕安故。有義五識亦有輕安，定所引善者亦有調暢故，成所作智俱必有輕安故。此善十一何受相應？十五相應，一除憂、苦，有逼迫受，無調暢故。此與别境皆得相應，信等欲等不相違故。十一唯善。輕安非欲，餘通三界。皆學等三。非見所斷，瑜伽論説信等六根唯修所斷，非見所斷。餘門分别，如理應思。
如是已説善位心所，煩惱心所其相云何？頌曰：
煩惱謂貪、瞋、癡、慢、疑、惡見。
論曰：此貪等六性是根本煩惱攝故，得煩惱名。云何爲貪？於有、有具染著爲性，能障無貪，生苦爲業，謂由愛力取藴生故。云何爲瞋？於苦、苦具憎恚爲性，能障無瞋，不安隱性惡行所依爲業，謂瞋必令身心熱惱起諸惡業，不善性故。云何爲癡？於諸理、事迷闇爲性，能障無癡，一切雜染所依爲業。謂由無明起疑、邪見、貪等煩惱、隨煩惱業，能招後生雜染法故。云何爲慢？恃己於他高舉爲性，能障不慢，生苦爲業，謂若有慢，於德有德，心不謙下，由此生死輪轉無窮，受諸苦故。此慢差别有七、九種，謂於三品、我、德處生，一切皆通見、修所斷，聖位我慢既得現行，慢類由斯起亦無失。云何爲疑？於諸諦理猶豫爲性，能障不疑，善品爲業，謂猶豫者善不生故。有義此疑以慧爲體，猶豫簡擇説爲疑故，毗助末底是疑義故，末底、般若，義無異故。有義此疑别有自體，令慧不決非卽慧故，瑜伽論説：六煩惱中見世俗有，卽慧分故，餘是實有，别有性故。毗助末底執慧爲疑，毗助若南智應爲識，界由助力，義便轉變。是故此疑非慧爲體。云何惡見？於諸諦理顛倒推度，染慧爲性。能障善見？招苦爲業。謂惡見者多受苦故。此見行相差别有五：一、薩迦耶見，謂於五取藴執我、我所，一切見趣所依爲業。此見差别有二、十句，六十五等分别起攝。二、邊執見，謂卽於彼隨執斷、常，障處中行，出離爲業。此見差别，諸見趣中有執前際四徧常論、一分常論，及計後際有想十六，無想、俱非各有八論，七斷滅論等，分别起攝。三、邪見，謂謗因果作用實事及非四見諸餘邪執，如增上緣，名義徧故。此見差别，諸見趣中有執前際二無因論、四有邊等、不死矯亂，及計後際五現湼槃，或計自在、世主、釋、梵及餘物類常恆不易，或計自在等是一切物因，或有横計諸邪解脱，或有妄執非道爲道，諸如是等皆邪見攝。四、見取，謂於諸見及所依藴執爲最勝，能得清淨，一切鬭諍所依爲業。五、戒禁取，謂於隨順諸見、戒禁及所依藴執爲最勝能得清淨，無利勤苦所依爲業。然有處説執爲最勝名爲見取，執能得淨名戒取者，是影略説，或隨轉門。不爾，如何非滅計滅非道計道説爲邪見，非二取攝？
如是總、别十煩惱中，六通俱生及分别起，任運、思察俱得生故，疑後三見唯分别起，要由惡友及邪教力，自審思察方得生故。邊執見中通俱生者，有義唯斷，常見相麤，惡友等力方引生故。瑜伽等説，何邊執見是俱生耶？謂斷見攝，學現觀者起如是怖，今者我我何所在耶？故禽獸等若遇違緣，皆恐我斷而起驚怖。有義彼論依麤相説，理實俱生亦通常見，謂禽獸等執我常存，熾然造集長時資具，故顯揚等諸論皆説，於五取藴執斷計常，或是俱生或分别起。此十煩惱誰幾相應？貪與瞋、疑定不俱起，愛、憎二境必不同故，於境不決，無染著故。貪與慢、見或得相應，所愛所陵境非一，故説不俱起。所染所恃境可同，故説得相應。於五見境皆可愛故，貪與五見相應無失。瞋與慢、疑或得俱起，所瞋所恃境非一，故説不相應，所蔑所憎境可同，故説得俱起。初猶豫時未憎彼，故説不俱起，久思不決便憤發，故説得相應，疑順違事隨應亦爾。瞋與二取必不相應，執爲勝、道，不憎彼故。此與三見或得相應，於有樂藴起身、常見，不生憎，故説不相應，於有苦藴起身、常見生憎恚，故説得俱起。斷見翻此説瞋有無。邪見誹撥惡事好事，如次説瞋或無或有。慢於境定，疑則不然，故慢與疑無相應義。慢與五見皆容俱起，行相展轉不相違故。然與斷見必不俱生，執我斷時無陵恃故，與身、邪見一分亦爾。疑不審決，與見相違，故疑與見定不俱起。五見展轉必不相應，非一心中有多慧故。癡與九種皆定相應，諸煩惱生必由癡故。此十煩惱何識相應？藏識全無，末那有四，意識具十，五識唯三，謂貪、瞋、癡。無分别故，由稱量等起慢等故。此十煩惱何受相應？貪、瞋、癡三，俱生、分别一切容與五受相應，貪會違緣，憂、苦俱故，瞋遇順境喜樂俱故。有義俱生、分别起慢，容與非苦四受相應，恃苦劣藴憂相應故。有義俱生亦苦俱起，意有苦受前已説故。分别慢等純苦趣無，彼無邪師、邪教等故，然彼不造引惡趣業，要分别起，能發彼故。疑後三見容四受俱，欲疑無苦等亦喜受俱故，二取若緣憂俱見等，爾時得與憂相應故。有義俱生身、邊二見但與喜、樂、捨受相應，非五識俱，唯無記故。分别二見容四受俱，執苦俱藴爲我、我所，常、斷見翻此，與憂相應故。有義二見若俱生者，亦苦受俱，純受苦處緣極苦藴苦相應故。論説：俱生一切煩惱皆於三受現行可得。廣説如前，餘如前説。此依實義。隨麤相者，貪、慢、四見樂、喜、捨俱，瞋唯苦、憂、捨受俱起，癡與五受皆得相應，邪見及疑四俱除苦。貪、癡俱樂通下四地，餘七俱樂除欲通三，疑、獨行癡欲唯憂捨，餘受俱起，如理應知。此與别境幾互相應？貪、瞋、癡、慢容五俱起，專注一境，得有定故。疑及五見各容四俱，疑除勝解，不決定故。見非慧俱，不異慧故。此十煩惱何性所攝？瞋唯不善，損自、他故。餘九通二，上二界者唯無記攝，定所伏故。若欲界繫分别起者，唯不善攝，發惡行故。若是俱生發惡行者，亦不善攝，損自他故，餘無記攝細不障善，非極損惱自他處故。當知俱生身、邊二見唯無記攝，不發惡業，雖數現起不障善故。此十煩惱何界繫耶？瞋唯在欲，餘通三界，生在下地，未離下染，上地煩惱不現在前。要得彼地根本定者，彼地煩惱容現前故。諸有漏道雖不能伏分别起惑及細俱生，而能伏除俱生麤惑，漸次證得上根本定。彼但迷事，依外門轉。散亂麤動，正障定故。得彼定已，彼地分别俱生諸惑皆容現前。生在上地，下地諸惑分别俱生，皆容現起。生第四定中有中者，由謗解脱生地獄故。身在上地將生下時，起下潤生俱生愛故。而言生上不起下者，依多分説，或隨轉門。下地煩惱亦緣上地，瑜伽等説欲界繫貪，求上地生，味上定故。既説瞋恚憎嫉滅道亦應憎嫉離欲地故，總緣諸行執我我所斷常慢者，得緣上故。餘五緣上，其理極成。而有處言貪、瞋、慢等不緣上者，依麤相説，或依别緣。不見世間執他地法爲我等故，邊見必依身見起故。上地煩惱亦緣下地，説生上者，於下有情，恃己勝德而陵彼故。總緣諸行執我我所，斷常愛者得緣下故。疑後三見如理應思。而説上惑不緣下者，彼依多分或别緣説。此十煩惱學等何攝？非學無學，彼唯善故。此十煩惱何所斷耶？非非所斷，彼非染故。分别起者唯見所斷，麤易斷故，若俱生者唯修所斷，細難斷故。見所斷十，實俱頓斷，以真見道總緣諦故。然迷諦相有總有别。總謂十種，皆迷四諦，苦、集是彼因依處故，滅、道是彼怖畏處故。别謂别迷四諦相起，二唯迷苦，八通迷四，身、邊二見唯果處起，别空非我，屬苦諦故。謂疑、三見親迷苦理，二取執彼三見戒禁及所依藴爲勝能淨，於自他見及彼眷屬，如次隨應起貪恚慢。相應無明與九同迷，不共無明親迷苦理，疑及邪見親迷集等，二取貪等准苦應知。然瞋亦能親迷滅道，由怖畏彼生憎、嫉故。迷諦親疏，麤相如是。委細説者，貪、瞋、慢三見、疑俱生，隨應如彼。俱生二見及彼相應愛、慢、無明，雖迷苦諦，細難斷故，修道方斷。瞋餘愛等，迷别事生，不違諦觀，故修所斷。雖諸煩惱皆有相分，而所仗質或有或無，名緣有事無事煩惱。彼親所緣雖皆有漏，而所仗質亦通無漏，名緣有漏無漏煩惱。緣自地者相分似質名緣分别所起事境，緣滅、道諦及他地者，相分與質不相似故，名緣分别所起名境。餘門分别如理應思。
已説根本六煩惱相，諸隨煩惱其相云何？頌曰：
隨煩惱謂忿、恨、覆、惱、嫉、慳、誑、諂與害、憍，無慚及無愧，掉舉與惛沈，不信并懈怠，放逸及失念，散亂、不正知。
論曰：唯是煩惱分位差别等流性故，名隨煩惱。此二十種類别有三：謂忿等十各别起故，名小隨煩惱；無慚等二徧不善故，名中隨煩惱；掉舉等八徧染心故，名大隨煩惱。云何爲忿？依對現前不饒益境憤發爲性，能障不忿，執仗爲業，謂懷忿者多發暴惡身表業故。此卽瞋恚一分爲體，離瞋無别忿相用故。云何爲恨？由忿爲先，懷惡不捨，結怨爲性。能障不恨，熱惱爲業，謂結恨者，不能含忍，恆熱惱故。此亦瞋恚一分爲體，離瞋無别恨相用故。云何爲覆？於自作罪恐失利譽，隱藏爲性，能障不覆，悔惱爲業，謂覆罪者後必悔惱，不安隱故。有義此覆癡一分攝，論唯説此癡一分故，不懼當苦，覆自罪故。有義此覆貪癡一分攝，亦恐失利譽，覆自罪故，論據麤顯唯説癡分，如説掉舉是貪分故，然説掉舉徧諸染心，不可執爲唯是貪分。云何爲惱？忿、恨爲先，追觸暴熱很戾爲性，能障不惱，蛆螫爲業，謂追往惡，觸現違緣，心便很戾，多發囂暴，凶鄙麤言，蛆螫他故。此亦瞋恚一分爲體，離瞋無别惱相用故。云何爲嫉？殉自名利，不耐他榮，妒忌爲性，能障不嫉，憂慽爲業，謂嫉妒者聞見他榮深懷憂慽，不安隱故。此亦瞋恚一分爲體，離瞋無别嫉相用故。云何爲慳？耽著財法，不能惠捨，祕悋爲性，能障不慳，鄙畜爲業，謂慳悋者，心多鄙澀，畜積財、法，不能捨故。此卽貪愛一分爲體，離貪無别慳相用故。云何爲誑？爲獲利譽，矯現有德，詭詐爲性，能障不誑，邪命爲業，謂矯誑者，心懷異謀，多現不實，邪命事故。此卽貪、癡一分爲體，離二無别誑相用故。云何爲諂？爲罔他故，矯設異儀，險曲爲性，能障不諂、教誨爲業，謂諂曲者爲網𢝌他，曲順時宜矯設方便，爲取他意或藏己失，不任師友正教誨故。此亦貪、癡一分爲體，離二無别諂相用故。云何爲害？於諸有情心無悲愍，損惱爲性，能障不害，逼惱爲業。謂有害者逼惱他故。此亦瞋恚一分爲體，離瞋無别害相用故，瞋、害别相準善應説。云何爲憍？於自盛事深生染著，醉傲爲性，能障不憍，染依爲業。謂憍醉者生長一切雜染法故。此亦貪、愛一分爲體，離貪無别憍相用故。云何無慚？不顧自法，輕拒賢善爲性。能障礙慚，生長惡行爲業，謂於自法無所顧者，輕拒賢善，不恥過惡，障慚生長諸惡行故。云何無愧？不顧世間，崇重暴惡爲性，能障礙愧，生長惡行爲業，謂於世間無所顧者，崇重暴惡，不恥過罪，障愧生長諸惡行故。不恥過惡是二通相，故諸聖教假説爲體。若執不恥爲二别相，則應此二體無差别。由斯二法應不俱生，非受、想等有此義故。若待自他立二别者，應非實有，便違聖教。若許此二實而别起，復違論説俱徧惡心。不善心時隨緣何境，皆有輕拒善及崇重惡義。故此二法俱徧惡心，所緣不異無别起失。然諸聖教説不顧自他者，自法名自，世間名他。或卽此中拒善崇惡，於己益損名自他故。而論説爲貪等分者，是彼等流，非卽彼性。云何掉舉？令心於境不寂静爲性，能障行捨、奢摩他爲業。有義掉舉貪一分攝，論唯説此是貪分故，此由憶昔樂事生故。有義掉舉非唯貪攝，論説掉舉徧染心故，又掉舉相謂不寂静，説是煩惱共相攝故，掉舉離此無别相故。雖依一切煩惱假立，而貪位增説爲貪分。有義掉舉别有自性徧諸染心，如不信等，非説他分體便非實，勿不信等亦假有故。而論説爲世俗有者，如睡眠等隨他相説。掉舉别相謂卽囂動，令俱生法不寂静故。若離煩惱無别此相，不應别説障奢摩他，故不寂静非此别相。云何惛沈？令心於境無堪任爲性，能障輕安、毗鉢舍那爲業。有義惛沈癡一分攝，論唯説此是癡分故，惛昧沈重是癡相故。有義惛沈非但癡攝，謂無堪任是惛沈相，一切煩惱皆無堪任，離此無别惛沈相故。雖依一切煩惱假立，而癡相增但説癡分。有義惛沈别有自性，雖名癡分而是等流，如不信等，非卽癡攝。隨他相説名世俗有，如睡眠等是實有性。惛沈别相謂卽瞢重，令俱生法無堪任故。若離煩惱無别惛沈相，不應别説障毗鉢舍那，故無堪任非此别相。此與癡相有差别者，謂癡於境迷闇爲相，正障無癡而非瞢重，惛沈於境瞢重爲相，正障輕安而非迷闇。云何不信？於實、德、能不忍、樂、欲，心穢爲性，能障淨信，惰依爲業，謂不信者多懈怠故。不信三相翻信應知，然諸染法各有别相，唯此不信自相渾濁，復能渾濁餘心、心所，如極穢物自穢穢他，是故説此心穢爲性。由不信故，於實、德、能不忍樂欲，非别有性。若於餘事邪忍樂欲，是此因果，非此自性。云何懈怠？於善惡品修斷事中懶惰爲性，能障精進，增染爲業，謂懈怠者滋長染故，於諸染事而策勤者，亦名懈怠退善法故。於無記事而策勤者，於諸善品無進退故，是欲、勝解，非别有性，如於無記忍可樂欲非淨非染，無信不信。云何放逸？於染淨品不能防修，縱蕩爲性，障不放逸，增惡損善所依爲業，謂由懈怠及貪、瞋、癡不能防修染淨品法，總名放逸，非别有體。雖慢、疑等亦有此能，而方彼四勢用微劣，障三善根，徧策法故，推究此相如不放逸。云何失念？於諸所緣不能明記爲性，能障正念，散亂所依爲業，謂失念者心散亂故。有義失念念一分攝，説是煩惱相應念故。有義失念癡一分攝，瑜伽説此是癡分故，癡令念失，故名失念。有義失念俱一分攝，由前二文影略説故，論復説此徧染心故。云何散亂？於諸所緣令心流蕩爲性，能障正定，惡慧所依爲業，謂散亂者發惡慧故。有義散亂癡一分攝，瑜伽説此是癡分故。有義散亂貪、瞋、癡攝，集論等説是三分故。説癡分者，徧染心故，謂貪、瞋、癡令心流蕩勝餘法，故説爲散亂。有義散亂别有自體。説三分者，是彼等流，如無慚等非卽彼攝，隨他相説名世俗有。散亂别相謂卽躁擾，令俱生法皆流蕩故。若離彼三無别自體，不應别説障三摩地。掉舉、散亂二用何别？彼令易解，此令易緣，雖一刹那解、緣無易，而於相續有易義故。染汙心時由掉、亂力常應念念易解易緣，或由念等力所制伏，如繫猨猴有暫時住，故掉與亂俱徧染心。云何不正知？於所觀境謬解爲性，能障正知，毁犯爲業，謂不正知者多所毁犯故。有義不正知慧一分攝，説是煩惱相應慧故。有義不正知癡一分攝，瑜伽説此是癡分故，令知不正名不正知。有義不正知俱一分攝，由前二文影略説故，論復説此徧染心故。與、并、及言顯隨煩惱非唯二十，雜事等説貪等多種隨煩惱故。隨煩惱名亦攝煩惱，是前煩惱等流性故，煩惱同類，餘染汙法但名隨煩惱，非煩惱攝故。唯説二十隨煩惱者，謂非煩惱、唯染、麤故。此餘染法或此分位，或此等流，皆此所攝，隨其類别，如理應知。
如是二十隨煩惱中小十、大三，定是假有。無慚、無愧、不信、懈怠，定是實有，教理成故。掉舉、惛沈、散亂，三種有義是假，有義是實，所引理教如前應知。二十皆通俱生、分别，隨二煩惱勢力起故。此二十中小十展轉定不俱起，互相違故，行相麤猛各爲主故。中二一切不善心俱，隨應皆得小大俱起，論説大八徧諸染心，展轉小、中皆容俱起。有處説六徧染心者，惛、掉增時不俱起故。有處但説五徧染者，以惛、掉等違唯善故。此唯染故，非第八俱。第七識中唯有大八，取、捨差别如上應知。第六識俱，容有一切。小十麤猛，五識中無，中、大相通，五識容有。由斯中、大五受相應。有義小十除三，忿等唯喜、憂、捨三受相應，諂、誑、憍三四俱除苦。有義忿等四俱除樂，諂、誑、憍三五受俱起，意有苦受，前已説故。此受俱相如煩惱説，實義如是。若隨麤相，忿、恨、惱、嫉、害憂、捨俱，覆、慳喜、捨，餘三增樂，中、大隨麤亦如實義。如是二十與别境五皆容俱起，不相違故。染念、染慧雖非念、慧俱，而癡分者亦得相應故。念亦緣現曾習類境，忿亦得緣刹那過去，故忿與念亦得相應。染定起時心亦躁擾，故亂與定相應無失。中二、大八，十煩惱俱。小十定非見、疑俱起，此相麤動，彼審細故。忿等五法容慢、癡俱，非貪、恚並，是瞋分故。慳、癡、慢俱，非貪、瞋並，是貪分故。憍唯癡俱，與慢解别，是貪分故。覆、誑與諂、貪、癡、慢俱，行相無違，貪、癡分故。小七、中二唯不善攝，小三、大八亦通無記。小七、中二唯欲界攝，誑、諂欲、色，餘通三界。生在下地容起上十一，耽定於他起憍、誑、諂故。若生上地起下後十，邪見愛俱容起彼故。小十生上無由起下非正潤生及謗滅故。中二、大八下亦緣上，上緣貪等相應起故。有義小十下不緣上，行相麤近不遠取故。有義嫉等亦得緣上，於勝地法生嫉等故。大八諂、誑上亦緣下，下緣慢等相應起故，梵於釋子起諂、誑故，憍不緣下非所恃故。二十皆非學、無學攝，此但是染，彼唯淨故。後十唯通見、修所斷，與二煩惱相應起故。見所斷者隨迷諦相，或總或别煩惱俱生，故隨所應皆通四部。迷諦親疏等，皆如煩惱説。前十有義唯修所斷，緣麤事境任運生故。有義亦通見修所斷，依二煩惱勢力起故，緣他見等生忿等故。見所斷者隨所應緣總别惑力皆通四部。此中有義忿等但緣迷諦惑生，非親迷諦，行相麤淺不深取故。有義嫉等亦親迷諦，於滅、道等生嫉等故。然忿等十但緣有事，要託本質方得生故。緣有漏等，準上應知。
已說二十隨煩惱相，不定有四，其相云何？頌曰：
不定謂悔、眠、尋、伺，二各二。
論曰：悔、眠、尋、伺於善、染等皆不定故，非如觸等定遍心故，非如欲等定遍地故，立不定名。悔謂惡作，惡所作業，追悔為性，障止為業。此即於果假立因名，先惡所作業，後
方追悔故。悔先不作亦惡所攝，如追悔言：我先不作如是事業，是我惡作。眠謂睡眠，令身不自在，昧略為性，障觀為業，謂睡眠位身不自在，心極闇劣，一門轉故。昧簡在定，略別寤時，令顯睡眠非無體用。有無心位假立此名，如餘蓋、纏，心相應故。有義此二唯癡為體，說隨煩惱及癡分故。有義不然，亦通善故。應說此二染癡為體，淨即無癡，論依染分說隨煩惱及癡分攝。有義此說亦不應理，無記非癡，無癡性故。應說惡作思、慧為體，明了思擇所作業故。睡眠合用思想為體，思想種種夢境相故，論俱說為世俗有故。彼染污者是癡等流，如不信等說為癡分。有義彼說理亦不然，非思、慧、想纏彼性故。應說此二各別有體，與餘心所行相別故，隨癡相說名世俗有。尋謂尋求，令心怱遽，於意言境麁轉為性。伺謂伺察，令心怱遽，於意言境細轉為性。此二俱以安不安住身心分位所依為業。並用思、慧一分為體，於意言境不深推度及深推度義類別故，若離思、慧，尋、伺二種體類、差別不可得故。二各二者，有義尋、伺各有染、淨二類差別。有義此釋不應正理，悔、眠亦有染、淨二故。應說如前諸染心所有是煩惱、隨煩惱性，此二各有不善、無記，或復各有纏及隨眠。有義彼釋亦不應理，不定四後有此言故。應言二者顯二種二：一謂悔、眠，二謂尋、伺。此二二種種類各別，故一二言顯二二種。此各有二謂染不染，非如善、染各唯一故。或唯簡染故說此言，有亦說為隨煩惱故。為顯不定義說二各二言，故置此言深為有用。
四中尋、伺定是假有，思、慧合成，聖所說故。悔、眠有義亦是假有，瑜伽說為世俗有故。有義此二是實物有，唯後二種說假有故。世俗有言隨他相說，非顯前二定是假有，又如內種體雖是實而論亦說世俗有故。四中尋、伺定不相應，體、類是同，麁、細異故。依於尋、伺有染、離染立三地別，不依彼種現起有無，故無雜亂。俱與前二容互相應，前二亦有互相應義。四皆不與第七、八俱，義如前說。悔、眠唯與第六識俱，非五法故。有義尋、伺亦五識俱，論說五識有尋、伺故，又說尋、伺即七分別，謂有相等。雜集復言任運分別謂五識故。有義尋、伺唯意識俱，論說尋求、伺察等法皆是意識不共法故。又說尋、伺憂、喜相應，曾不說與苦、樂俱故，捨受遍故可不待說，何緣不說與苦、樂俱？雖初靜慮有意地樂而不離喜總說喜名，雖純苦處有意地苦而似憂故，總說為憂。又說尋、伺以名身等義為所緣，非五識身以名身等義為境故。然說五識有尋、伺者，顯多由彼起，非說彼相應。雜集所言任運、分別謂五識者，彼與瑜伽所說分別義各有異，彼說任運即是五識，瑜伽說此是五識俱分別意識相應尋、伺，故彼所引為證不成，由此五識定無尋、伺。有義惡作憂、捨相應，唯慼行轉通無記故。睡眠喜、憂、捨受俱起，行通歡、慼、中庸轉故。尋、伺憂、喜、捨、樂相應，初靜慮中意樂俱故。有義此四亦苦受俱，純苦趣中意若俱故。四皆容與五別境俱，行相所緣不相違故。悔、眠但與十善容俱，此唯在欲，無輕安故。尋、伺容與十一善俱，初靜慮中輕安俱故。悔但容與無明相應，此行相麁，貪等細故。睡眠、尋、伺十煩惱俱，此彼展轉不相違故。悔與中、大隨惑容俱，非忿等十各為主故。睡眠、尋、伺二十容俱，眠等位中皆起彼故。此四皆通善等三性，於無記業亦追悔故。有義初二唯生得善，行相麁鄙及昧略故。後二亦通加行善攝，聞所成等有尋、伺故。有義初二亦加行善，聞思位中有悔、眠故。後三皆通染、淨、無記。惡作非染，解麁猛故。四無記中悔唯中二，行相麁猛，非定果故。眠除第四，非定引生異熟生心亦得眠故。尋、伺除初，彼解微劣不能尋察名等義故。惡作、睡眠唯欲界有，尋、伺在欲及初靜慮，餘界地法皆妙靜故。悔、眠生上必不現起，尋、伺上下亦起下上。下上尋、伺能緣上下。有義悔、眠不能緣上，行相麁近極昧略故。有義此二亦緣上境，有邪見者悔修定故，夢能普緣所更事故。悔非無學，離欲捨故。睡眠、尋、伺皆通三種，求解脫者有為善法皆名學故，學究竟者有為善法皆無學故。悔、眠唯通見、修所斷，亦邪見等勢力起故，非無漏道親所引生故，亦非如憂深求解脫故。若已斷故名非所斷，則無學眠非所斷攝。尋、伺雖非真無漏道，而能引彼，從彼引生，故通見，修，非所斷攝。有義尋、伺非所斷者，於五法中唯分別攝，瑜伽說彼是分別故。有義此二亦正智攝，說正思惟是無漏故，彼能令心尋求等故。又說彼是言說因故，未究竟位於藥、病等未能遍知，後得智中為他說法必假尋、伺，非如佛地無功用說，故此二種亦通無漏。雖說尋、伺必是分別，而不定說唯屬第三，後得正智中亦有分別故。餘門准上如理應思。如是六位諸心所法為離心體有別自性？為即是心分位差別？設爾何失？二俱有過。若離心體有別自性，如何聖教說唯有識？又如何說心遠、獨行，染、淨由心，士夫六界？莊嚴論說復云何通？如彼頌言：許心似二現，如是似貪等，或似於信等，無別染、善法。若即是心分位差別，如何聖教說心相應？他
性相應，非自性故。又如何說心與心所俱時而起如日與光？瑜伽論說復云何通？彼說心所非即心故，如彼頌言：五種性不成，分位差過失，因緣無別故，與聖教相違。應說離心有別自性，以心勝故說唯識等，心所依心勢力生，故說似彼現，非彼即心。又識心言亦攝心所，恒相應故。唯識等言及現似彼皆無有失，此依世俗。若依勝義，心所與心非離非即，諸識相望應知亦然，是謂大乘真俗妙理。
已說六識心所相應，云何應知現起分位？頌曰：
依止根本識，五識隨緣現，或俱或不俱，如濤波依水。
意識常現起，除生無想天，及無心二定，睡眠與悶絕。
論曰：根本識者，阿陀那識，染、淨諸識生根本故。依止者，謂前六轉識以根本識為共親依。五識者，謂前五轉識，種類相似，故總說之。隨緣現言顯非常起，緣謂作意、根、境等緣，謂五識身內依本識，外隨作意、五根、境等眾緣和合方得現前。由此或俱或不俱起，外緣合者有頓、漸故。如水濤波隨緣多少，此等法喻廣說如經。由五轉識行相麁動，所籍眾緣時多不俱，故起時少，不起時多。第六意識雖亦麁動，而所籍緣無時不具，由違緣故，有時不起。第七、八識行相微細，所籍眾緣一切時有，故無緣礙令總不行。又五識身不能思慮，唯外門轉，起籍多緣，故斷時多，現行時少。第六意識自能思慮，內外門轉，不籍多緣，唯除五位常能現起，故斷時少，現起時多，由斯不說此隨緣現。五位者何？生無想等。無想天者，謂修彼定，厭麁想力，生彼天中，違不恒行心及心所，想滅為首名無想天，故六轉識於彼皆斷。
有義彼天常無六識，聖教說彼無轉識故，說彼唯有有色支故，又說彼為無心地故。有義彼天將命終位，要起轉識，然後命終。彼必起下潤生愛故，瑜伽論說後想生已是諸有情從彼沒故。然說彼無轉識等者，依長時說，非謂全無。有義生時亦有轉識，彼中有必起潤生煩惱故，如餘本有初必有轉識故。瑜伽論說若生於彼，唯入不起，其想若生，從彼沒故，彼本有初，若無轉識如何名入？先有後無乃名入故。決擇分言所有生得心、心所滅名無想故，此言意顯彼本有初，有異熟生轉識暫起，宿因緣力後不復生，由斯引起異熟無記分位差別，說名無想，如善引生二定名善，不爾轉識一切不行，如何可言唯生得滅？故彼初位轉識暫起。彼天唯在第四靜慮，下想麁動難可斷故，上無無想異熟處故。即能引發無想定思，能感彼天異熟果故。
及無心二定者，謂無想、滅盡定。俱無六識，故名無心。無想定者，謂有異生，伏遍淨貪，未伏上染。由出離想作意為先，令不恒行心、心所滅，想滅為首，立無想名。令身安和，故亦名定。修習此定，品別有三。下品修者現法必退，不能速疾還引現前，後生彼天不甚光淨，形色廣大，定當中夭。中品修者現不必退，設退速疾還引現前，後生彼天雖甚光淨，形色廣大而不最極，雖有中夭而不決定。上品修者現必不退，後生彼天最極光淨，形色廣大，必無中夭，窮滿壽量後方殞沒。此定唯屬第四靜慮。又唯是善，彼所引故。下上地無，由前說故。四業通三，除順現受。有義此定唯欲界起。由諸外道說力起故，人中慧解極猛利故。有義欲界先修習已，後生色界，能引現前，除無想天至究竟故。此由厭想欣彼果入，故唯有漏，非聖所起。
滅盡定者，謂有無學，或有學聖，已伏或離無所有貪，上貪不定。由止息想作意為先，令不恒行恒行染污心、心所滅，立滅盡名。令身安和，故亦名定。由偏厭受想，亦名滅彼定。修習此定品別有三：下品修者現法必退，不能速疾還引現前。中品修者現不必退，設退速疾還引現前。上品修者，畢竟不退。此定初修，必依有頂遊觀無漏為加行入，次第定中最居後故，雖屬有頂而無漏攝。若修此定已得自在，餘地心後亦得現前。雖屬道諦，而是非學非無學攝，似涅槃故。此定初起唯在人中，佛及弟子說力起故，人中慧解極猛利故。後上二界亦得現前，鄔陀夷經是此誠證，無色亦名意成天故。於藏識教未信受者，若生無色不起此定，恐無色心成斷滅故，已信生彼亦得現前，知有藏識不斷滅故。要斷三界見所斷惑方起此定。異生不能伏滅有頂心、心所故，此定微妙要證二空，隨應後得所引發故。有義下八地修所斷惑中，要全斷欲，餘伏或斷，然後方能初起此定。欲界惑種，二性繁雜障定強故，唯說不還。三乘無學及諸菩薩得此定故，彼隨所應生上八地，皆得後起。有義要斷下之四地修所斷惑，餘伏或斷，然後方能初起此定。變異受俱煩惱種子障定強故，彼隨所應生上五地，皆得後起。若伏下惑，能起此定，後不斷退生上地者，豈生上已却斷下惑？斷亦無失，如生上者斷下末那得生惑故。然不還者對治力強，正潤生位不起煩惱，但由惑種潤上地生。雖所伏惑有退不退，而無伏下生上地義，故無生上却斷下失。若諸菩薩先二乘位已得滅定後迴心者，一切位中能起此定。若不爾者，或有乃至七地滿心方能永伏一切煩惱。雖未永斷欲界修惑，而如已斷能起此定，論說已入遠地菩薩方能現起滅盡定故。有從初地即能永伏一切煩惱，如阿羅漢。彼十地中皆起此定，經說菩薩前六地中亦能現起滅盡定故。
無心睡眠與悶絕者，謂有極重睡眠、悶絕，令前六識皆不現行。疲極等緣所引身位違前六識，故名極重睡眠。此睡眠時雖無彼體，而由彼似彼故，假說彼名。風、熱等緣所引身位亦違六識，故名極重悶絕。或此俱是觸處少分。除斯五位，意識恒起。正死生時亦無意識，何故但說五位不行？有義死生及、與言顯。彼說非理，所以者何？但說六時名無心故，謂前五位及無餘依。應說死生即悶絕攝，彼是最極悶絕位故，說及、與言顯五無雜。此顯六識斷已，後時依本識中自種還起，由此不說入無餘依。此五位中異生有四，除在滅定，聖唯後三，於中如來自在菩薩唯得存一，無睡、悶故。是故八識一切有情心與末那二恒俱轉，若起第六則三俱轉，餘隨緣合起一至五則四俱轉，乃至八俱，是謂略說識俱轉義。若一有情多識俱轉，如何說彼是一有情？若立有情依識多少，汝無心位應非有情，又他分心現在前位，如何可說自分有情？然立有情依命根數或異熟識俱不違理，彼俱恒時唯有一故。一身唯一等無間緣，如何俱時有多識轉？既許此一引多心所，寧不許此能引多心？又誰定言此緣唯一？說多識俱者，許此緣多故。又欲一時取多境者，多境現前寧不頓取？諸根、境等和合力齊，識前後生不應理故。又心所性雖無差別，而類別者許多俱生，寧不許心異類俱起？又如浪、像依一起多，故依一心多識俱轉。又若不許意與五俱，取彼所緣應不明了。如散意識緣久滅故。如何五俱唯一意識？於色等境取一或多，如眼等識各於自境取一或多，此亦何失？相、見俱有種種相故。何故諸識同類不俱？於自所緣若可了者一已能了，餘無用故。若爾，五識已了自境，何用俱起意識了為？五俱意識助五令起，非專為了五識所緣。又於彼所緣能明了取，異於眼等識，故非無用。由此聖教說彼意識名有分別，五識不爾。多識俱轉，何不相應？非同境故，設同境者彼此所依體、數異故，如五根識互不相應。八識自性不可言定一，行相所依、緣相應異故。又一滅時餘不滅故，能、所熏等相各異故。亦非定異，經說八識如水、波等無差別故，定異應非因果性故，如幻事等無定性故。如前所說識差別相，依理世俗，非真勝義，真勝義中心言絕故。如伽他說：心、意、識八種，俗故相有別，真故相無別，相所相無故。
已廣分別三能變相，為自所變二分所依。云何應知依識所變，假說我、法，非別實有，由斯一切唯有識耶？頌曰：
是諸識轉變，分別、所分別。由此彼皆無，故一切唯識。
論曰：是諸識者，謂前所說三能變識及彼心所，皆能變似見、相二分，立轉變名。所變見分說名分別，能取相故。所變相分名所分別，見所取故。由此正理，彼實我、法，離識所變皆定非有。離能、所取無別物故，非有實物離二相故。是故一切有為、無為，若實若假，皆不離識。唯言為遮離識實物，非不離識心所法等。或轉變者，謂諸內識，轉似我、法外境相現。此能轉變即名分別，虛妄分別為自性故，謂即三界心及心所。此所執境名所分別，即所妄執實我法性。由此分別變似外境假我法相，彼所分別實我法性決定皆無，前引教理已廣破故。是故一切皆唯有識，虛妄分別有極成故。唯既不遮不離識法，故真空等亦是有性。由斯遠離增、減二邊，唯識義成，契會中道。
由何教理唯識義成？豈不已說？雖說未了，非破他義己義便成，應更礭陳成此教理。如契經說三界唯心，又說所緣唯識所現，又說諸法皆不離心，又說有情隨心垢淨。又說成就四智，菩薩能隨悟入唯識無境。一、相違識相智，謂於一處，鬼、人、天等隨業差別所見各異。境若實有，此云何成？二、無所緣識智，謂緣過、未夢境像等非實有境，識現可得。彼境既無，餘亦應爾。三、自應無倒智，謂愚夫智若得實境，彼應自然成無顛倒，不由功用應得解脫。四、隨三智轉智：一隨自在者智轉智，謂已證得心自在者，隨欲轉變地等皆成。境若實有，如何可變？二隨觀察者智轉智，謂得勝定修法觀者，隨觀一境，眾相現前。境若是實，寧隨心轉？三隨無分別智轉智，謂起證實無分別智，一切境相皆不現前。境若是實，何容不現？菩薩成就四智者，於唯識理決定悟入。又伽他說：心、意、識所緣，皆非離自性。故我說一切，唯有識無餘。此等聖教，誠證非一。極成眼等識五隨一故，如餘，不親緣離自色等。餘識識故，如眼識等，亦不親緣離自諸法。此親所緣定非離此，二隨一故，如彼能緣。所緣法故，如相應法，決定不離心及心所。此等正理誠證非一，故於唯識應深信受。我法非有，空識非無，離有離無，故契中道。慈尊依此說二頌言：虛妄分別有，於此二都無。此中唯有空，於彼亦有此。故說一切法，非空非不空。有無及有故，是則契中道。此頌且依染依他說，理實亦有淨分依他。若唯內識似外境起，寧見世間情非情物處、時、身用定不定轉？如夢境等應釋此疑。何緣世尊說十二處？依識所變，非別實有。為入我空說六二法，如遮斷見說續有情。為入法空復說唯識，令知外法亦非有故。此唯識性豈不亦空？不爾。如何？非所執故，謂依識變妄執實法，理不可得，說為法空。非無離言正智所證唯識性故，說為法空。此識若無便無俗諦，俗諦無故真諦亦無，真、俗相依而建立故。撥無二諦是惡取空，諸佛說為不可治者。應知諸法有空、不空，由此慈尊說前二頌。若諸色處亦識為體，何緣乃似色相顯現，一類堅住，相續而轉？名言熏習勢力起故，與染、淨法為依處故。謂此若無，應無顛倒，便無雜染，亦無淨法，是故諸識亦似色現。如有頌言：亂相及亂體，應許為色識，及與非色識，若無餘亦無。色等外境分明現證，現量所得寧撥為無？現量證時不執為外，後意分別妄生外想。故現量境是自相分識所變，故亦說為有。意識所執外實色等妄計有故，說彼為無。又色等境非色似色、非外似外，如夢所緣，不可執為是實、外色。若覺時色皆如夢境不離識者，如從夢覺知彼唯心，何故覺時於自色境不知唯識？如夢未覺不能自知，要至覺時方能追覺，時境色應知亦爾，未真覺位不能自知，至真覺時亦能追覺。未得真覺恒處夢中，故佛說為生死長夜，由斯未了色境唯識。外色實無可非內識境，他心實有，寧非自所緣？誰說他心非自識境？但不說彼是親所緣。謂識生時無實作用，非如手等親執外物，日等舒光親照外境，但如鏡等似外境現名了他心，非親能了，親所了者謂自所變，故契經言無有少法能取餘法，但識生時似彼相現名取彼物。如緣他心，色等亦爾。既有異境，何名唯識？奇哉！固執！觸處生疑，豈唯識教但說一識？不爾如何？汝應諦聽，若唯一識，寧有十方凡聖尊卑因果等別？誰為誰說？何法何求？故唯識言有深意趣。識言總顯一切有情各有八識，六位心所，所變相、見，分位差別，及彼空理所顯真如，識自相故，識相應故，二所變故，三分位故，四實性故，如是諸法皆不離識，總立識名。唯言但遮愚夫所執定離諸識實有色等。若如是知唯識教意，便能無倒，善備資糧速入法空，證無上覺，救拔含識生死輪迴，非全撥無惡取空者，違背教理，能成是事，故定應信一切唯識。
若唯有識，都無外緣，由何而生種種分別？頌曰：
由一切種識，如是如是變，以展轉力故，彼彼分別生。論曰：一切種識謂本識中能生自果功能差別，此生等流、異熟、士用、增上果，故名一切種。除離繫者，非種生故，彼雖可證，而非種果，要現起道斷結得故，有展轉義非此所說，此說能生分別種故。此識為體，故立識名，種離本識無別性故。種、識二言簡非種識，有識非種，種非識故。又種識言顯識中種，非持種識，後當說故。此識中種餘緣助故，即便如是如是轉變，謂從生位轉至熟時。顯變種多重言如是，謂一切種攝三熏習、共、不共等識種盡故。展轉力者，謂八現識及彼相應相、見分等，彼皆互有相助力故。即現識等總名分別，虛妄分別為自性故，分別類多，故言彼彼。此頌意說雖無外緣，由本識中有一切種轉變差別，及以現行八種識等展轉力故，彼彼分別而亦得生，何假外緣方起分別？諸淨法起應知亦然，淨種現行為緣生故。
所說種、現緣生分別，云何應知此緣生相？緣且有四：一因緣。謂有為法親辦自果。此體有二：一種子，二現行。種子者，謂本識中善、染、無記諸界、地等功能差別，能引次後自類功能，及起同時自類現果，此唯望彼是因緣性。現行者，謂七轉識及彼相應所變相、見、性、界、地等，除佛果善、極劣無記，餘熏本識，生自類種，此唯望彼是因緣性。第八心品無所熏故，非簡所依獨能熏故，極微圓故，不熏成種。現行同類展轉相望皆非因緣，自種生故。一切異類展轉相望亦非因緣，不親生故。有說異類、同類現行展轉相望為因緣者，應知假說或隨轉門。有唯說種是因緣性，彼依顯勝非盡理說，聖說轉識與阿賴耶展轉相望為因緣故。二等無間緣。謂八現識及彼心所前聚於後，自類無間，等而開導，令彼定生。多同類種俱時轉故，如不相應非此緣攝，由斯八識非互為緣。心所與心雖恒俱轉，而相應故，和合似一，不可施設離別殊異，故得互作等無間緣。入無餘心最極微劣，無開導用，又無當起等無間法，故非此緣。云何知然？論有誠說，若此識等無間，彼識等決定生，即說此是彼等無間緣故。即依此義應作是說，阿陀那識三界、九地皆容互作等無間緣，下上死生相開等故，有漏無間有無漏生，無漏定無生有漏者，鏡智起已必無斷故，善與無記相望亦然。此何界後引生無漏？或從色界，或欲界後。謂諸異生求佛果者，定色界後引生無漏，彼必生在淨居天上大自在宮，得菩提故。二乘迴趣大菩提者，定欲界後引生無漏，迴趣留身唯欲界故，彼雖必往大自在宮方得成佛，而本願力所留生身是欲界故。有義色界亦有聲聞迴趣大乘願留身者，既與教理俱不相違，是故聲聞第八無漏色界心後亦得現前。然五淨居無迴趣者，經不說彼發大心故。第七轉識三界、九地亦容互作等無間緣，隨第八識生處繫故。有漏、無漏容互相生，十地位中得相引故。善與無記相望亦然，於無記中染與不染亦相開導，生空智果前後位中得相引故。此欲、色界有漏得與無漏相生，非無色界，地上菩薩不生彼故。第六轉識三界、九地、有漏、無漏、善、不善等各容互作等無間緣，潤生位等更相引故。初起無漏唯色界後，決擇分善唯色界故。眼、耳、身識二界二地，鼻、舌兩識一界一地，自類互作等無間緣，善等相望應知亦爾。有義五識有漏、無漏自類互作等無間緣，未成佛時容互起故。有義無漏、有漏後起，非無漏後容起有漏，無漏五識非佛無故，彼五色根定有漏故，是異熟識相分攝故。有漏不共必俱同境，根發無漏識理不相應故，此二於境明昧異故。三所緣緣。謂若有法是帶己相，心或相應所慮所託。此體有二：一親，二疎。若與能緣體不相離，是見分等內所慮託，應知彼是親所緣緣。若與能緣體雖相離，為質能起內所慮託，應知彼是疎所緣緣。親所緣緣能緣皆有，離內所慮託必不生故。疎所緣緣能緣或有，離外所慮託亦得生故。第八心品，有義唯有親所緣緣，隨業、因力任運變故。有義亦定有疎所緣緣，要仗他變質自方變故。有義二說俱不應理，自他身土可互受用，他所變者為自質故，自種於他無受用理，他變為此不應理故。非諸有情種皆等故，應說此品疎所緣緣一切位中有無不定。第七心品，未轉依位是俱生故，必仗外質，故亦定有疎所緣緣，已轉依位此非定有，緣真如等無外質故。第六心品，行相猛利，於一切位能自在轉，所仗外質或有或無，疎所緣緣有無不定。前五心品未轉依位麁鈍劣故，必仗外質，故亦定有疎所緣緣。已轉依位此非定有，緣過、未等無外質故。四增上緣。謂若有法有勝勢用，能於餘法或順或違。雖前三緣亦是增上，而今第四除彼取餘，為顯諸緣差別相故。此順違用於四處轉，生、位、成、得四事別故。然增上用隨事雖多，而勝顯者唯二十二，應知即是二十二根。前五色根以本識等所變眼等淨色為性，男、女二根身根所攝故，即以彼少分為性。命根但依本識親種分位假立，非別有性。意根總以八識為性，五受根如應各自受為性，信等五根即以信等及善念等而為自性。未知當知根體位有三種：一根本位。謂在見道，除後剎那無所未知可當知故。二加行位。謂煖、頂、忍、世第一法。近能引發根本位故。三資糧位。謂從為得諦現觀故，發起決定勝善法欲，乃至未得順決擇分所有善根，名資糧位，能遠資生根本位故。於此三位信等五根意喜、樂、捨為此根性，加行等位於後勝法求證愁慼亦有憂根，非正善根故多不說。前三無色有此根者，有勝見道傍修得故。或二乘位迴趣大者，為證法空，地前亦起九地所攝生空無漏，彼皆菩薩此根攝故。菩薩見道亦有此根，但說地前，以時促故。始從見道最後剎那乃至金剛喻定，所有信等無漏九根皆是已知根性，未離欲者於上解脫，求證愁慼，亦有憂根，非正善根故多不說。諸無學位，無漏九根一切皆是具知根性。有頂雖有遊觀無漏，而不明利，非後三根。二十二根自性如是，諸餘門義如論應知。
如是四緣依十五處義差別故，立為十因。云何此依十五處立？一、語依處。謂法名想所起語性，即依此處立隨說因，謂依此語隨見聞等說諸義故，此即能說為所說因。有論說此是名、想、見，由如名字取相執著隨起說故，若依彼說，便顯此因是語依處。二、領受依處。謂所觀待能所受性。即依此處立觀待因。謂觀待此，令彼諸事或生或住或成或得，此是彼觀待因。三、習氣依處。謂內外種未成熟位，即依此處立牽引因，謂能牽引遠自果故。四、有潤種子依處。謂內外種已成熟位，即依此處立生起因，謂能生起近自果故。五、無間滅依處、謂心、心所等無間緣。六、境界依處。謂心、心所所緣緣。七、根依處。謂心、心所所依六根。八、作用依處。謂於所作業、作具、作用，即除種子餘助現緣。九、士用依處。謂於所作業、作者、作用，即除種子餘作現緣。十、真實見依處。謂無漏見，除引自種於無漏法能助、引、證。總依此六立攝受因，謂攝受五辦有漏法，具攝受六辦無漏故。十一、隨順依處。謂無記、染、善現種諸行，能隨順同類勝品諸法，即依此處立引發因，謂能引起同類勝行及能引得無為法故。十二、差別功能依處。謂有為法各於自果有能起證差別勢力，即依此處立定異因，謂各能生自界等果及各能得自乘果故。十三、和合依處。謂從領受乃至差別功能依處，於所生、住、成、得果中有和合力，即依此處立同事因，謂從觀待乃至定異皆同生等一事業故。十四、障礙依處。謂於生、住、成、得事中能障礙法，即依此處立相違因，謂彼能違生等事故。十五、不障礙依處。謂於生、住、成、得事中不障礙法，即依此處立不相違因，謂彼不違生等事故。如是十因二因所攝：一能生，二方便。菩薩地說牽引種子生起種子名能生因，所餘諸因方便因攝。此說牽引、生起、引發、定異、同事、不相違中。諸因緣種未成熟位名牽引種，已成熟位名生起種，彼六因中諸因緣種皆攝在此二位中故。離有現起是能生因，如四因中生自種者，而多間斷，此略不說。或親辦果亦立種名，如說現行穀、麥等種。所餘因謂初、二、五、九及六因中非因緣法，皆是生熟因緣種餘，故總說為方便因攝。非此二種唯屬彼二因，餘四因中有因緣種故。非唯彼八名所餘因，彼二因亦有非因緣種故。有尋等地說生起因是能生因，餘方便攝。此文意說六因中現種是因緣者，皆名生起因，能親生起自類果故，此所餘因皆方便攝。非此生起唯屬彼因，餘五因中有因緣故。非唯彼九名所餘因，彼生起因中有非因緣故。或菩薩地所說牽引、生起種子即彼二因，所餘諸因即彼餘八。雖二因內有非能生因，而因緣種勝，顯故偏說。雖餘因內有非方便因，而增上者多，顯故偏說。有尋等地說生起因是能生因，餘方便者，生起即是彼生起因，餘因應知即彼餘九。雖生起中有非因緣種，而去果近，親顯故偏說。雖牽引中亦有因緣種，而去果遠，親隱故不說。餘方便攝，准上應知。所說四緣依何處立？復如何攝十因、二因？論說因緣依種子立，依無間滅立等無間，依境界立所緣，依所餘立增上。此中種子即是三、四、十一、十二、十三、十五，六依處中因緣種攝。雖現四處亦有因緣，而多間斷，此略不說。或彼亦能親辦自果，如外麥等亦立種名。或種子言唯屬第四，親疎、隱顯、取捨如前。言無間滅境界處者應知總顯二緣依處非唯五、六，餘依處中亦有中間二緣義故。或唯五、六，餘處雖有而少隱故，略不說之。論說因緣能生因攝，增上緣性即方便因，中間二緣攝受因攝。雖方便內具後三緣，而增上多，故此偏說。餘因亦有中間二緣，然攝受中顯故偏說。初能生攝，進退如前。
所說因、緣必應有果，此果有幾？依何處得？果有五種：一者異熟。謂有漏善及不善法，所招自相續異熟生無記。二者等流。謂習善等所引同類，或似先業後果隨轉。三者離繫。謂無漏道斷障所證善無為法。四者士用。謂諸作者假諸作具所辦事業。五者增上。謂除前四餘所得果。瑜伽等說習氣依處得異熟果，隨順依處得等流果，真見依處得離繫果，士用依處得士用果，所餘依處得增上果。習氣處言，顯諸依處感異熟果一切功能。隨順處言，顯諸依處引等流果一切功能。真見處言，顯諸依處證離繫果一切功能。士用處言，顯諸依處招士用果一切功能。所餘處言，顯諸依處得增上果一切功能。不爾，便應太寬太狹。或習氣者唯屬第三，雖異熟因餘處亦有，此處亦有非異熟因，而異熟因去果相遠，習氣亦爾，故此偏說。隨順唯屬第十一處，雖等流果餘處亦得，此處亦得非等流果，而此因招勝行相顯，隨順亦爾，故偏說之。真見處言唯詮第十，雖證離繫餘處亦能，此處亦能得非離繫，而此證離繫相顯故偏說。士用處言唯詮第九，雖士用果餘處亦招，此處亦能招增上等，而名相顯，是故偏說。所餘唯屬餘十一處，雖十一處亦得餘果，招增上果餘處亦能，而此十一多招增上。餘已顯餘，故此偏說。如是即說此五果中，若異熟果，牽引、生起、定異、同事、不相違因增上緣得。若等流果，牽引、生起、攝受、引發、定異、同事、不相違因，初後緣得。若離繫果，攝受、引發、定異、同事、不相違因，增上緣得。若士用果，有義觀待、攝受、同事、不相違因，增上緣得。有義觀待、牽引、生起、攝受、引發、定異、同事、不相違因，除所緣緣餘三緣得。若增上果，十因、四緣一切容得。
傍論已了，應辯正論。本識中種容作三緣，生現分別，除等無間，謂各親種是彼因緣，為所緣緣於能緣者，若種於彼，有能助力或不障礙，是增上緣。生淨現行應知亦爾。現起分別展轉相望容作三緣，無因緣故。謂有情類自他展轉容作二緣，除等無間。自八識聚展轉相望，定有增上緣，必無等無間，所緣緣義或無或有，八於七有，七於八無，餘七非八所仗質故，第七於六五無一有，餘六於彼一切皆無，第六於五無，餘五於彼有，五識唯託第八相故。自類前後第六容三，餘除所緣，取現境故，許五後見緣前相者，五七前後亦有三緣，前七於八所緣容有，能熏成彼相、見種故。同聚異體展轉相望，唯有增上。諸相應法所仗質同，不相緣故。或依見分說不相緣，依相分說有相緣義。謂諸相分互為質起，如識中種為觸等相質。不爾，無色彼應無境故，設許變色亦定緣種，勿見分境不同質故。同體相分為見二緣，見分於彼但有增上，見與自證相望亦爾。餘二展轉俱作二緣，此中不依種相分說，但說現起互為緣故。淨八識聚自他展轉皆有所緣，能遍緣故。唯除見分非相所緣，相分理無能緣用故。既現分別緣種現生，種亦理應緣現種起，現種於種能作幾緣？種必不由中二緣起，待心、心所立彼二故。現於親種具作二緣，與非親種但為增上，種望親種亦具二緣，於非親種亦但增上。依斯內識互為緣起，分別因果理教皆成，所執外緣設有無用，況違理教何固執為？雖分別言總顯三界心及心所，而隨勝者諸聖教中多門顯示，或說為二、三、四、五等，如餘論中具廣分別。
雖有內識，而無外緣，由何有情生死相續？頌曰：
由諸業習氣，二取習氣俱，前異熟既盡，復生餘異熟。
論曰：諸業謂福、非福、不動，即有漏善、不善思業。業之眷屬亦立業名，同招引滿異熟果故。此雖纔起無間即滅，無義能招當異熟果。而熏本識起自功能，即此功能說為習氣，是業氣分熏習所成，簡曾、現業，故名習氣。如是習氣展轉相續，至成熟時招異熟果，此顯當果勝增上緣。相見、。名、色。心及、心所，本末，彼取皆二取攝。彼所熏發，親能生彼本識上功能，名二取習氣，此顯來世異熟果心及彼相應諸因緣種。俱謂業種二取種俱，是疎親緣互相助義，業招生顯，故頌先說。前異熟者，謂前前生業異熟果。餘異熟者，謂後後生業異熟果。雖二取種受果無窮，而業習氣受果有盡，由異熟果性別難招，等流、增上性同易感。由感餘生業等種熟，前異熟果受用盡時復別能生餘異熟果，由斯生死輪轉無窮，何假外緣方得相續？此頌意說由業、二取，生死輪迴皆不離識，心、心所法為彼性故。
復次，生死相續由諸習氣，然諸習氣總有三種：一、名言習氣。謂有為法各別親種。名言有二：一表義名言，即能詮義音聲差別；二顯境名言，即能了境心、心所法。隨二名言所熏成種，作有為法各別因緣。二、我執習氣。謂虛妄執我、我所種。我執有二：一俱生我執，即修所斷我、我所執；二分別我執，即見所斷我、我所執。隨二我執所熏成種，令有情等自、他差別。三、有支習氣。謂招三界異熟業種。有支有二：一有漏善，即是能招可愛果業；二諸不善，即是能招非愛果業。隨二有支所熏成種，令異熟果善、惡趣別。應知我執、有支習氣於差別果是增上緣。此頌所言業習氣者，應知即是有支習氣。二取習氣應知即是我執、名言二種習氣，取我、我所及取名言而熏成故，皆說名取。俱等餘文義如前釋。復次，生死相續由惑、業、苦，發業潤生煩惱名惑，能感後有諸業名業，業所引生眾苦名苦，惑、業、苦種皆名習氣。前二習氣與生死苦為增上緣，助生苦故，第三習氣望生死苦能作因緣，親生苦故。頌三習氣，如應當知。惑、苦名取，能、所取故，取是著義，業不得名。俱等餘文義如前釋。此惑、業、苦應知總攝十二有支，謂從無明乃至老死，如論廣釋。然十二支略攝為四：一、能引支。謂無明、行，能引識等五果種故。此中無明唯取能發正感後世善、惡業者，即彼所發乃名為行，由此一切順現受業別助當業皆非行支。二、所引支。謂本識內親生當來異熟果，攝識等五種，是前二支所引發故。此中識種謂本識因，除後三因，餘因皆是名色種攝，後之三因如名次第即後三種。或名色種總攝五因，於中隨勝立餘四種，六處與識總別亦然。集論說識亦是能引，識中業種名識支故，異熟識種名色攝故。經說識支通能、所引，業種識種俱名識故，識是名色依非名色攝故。識等五種由業熏發，雖實同時，而依主伴、總別、勝劣、因果相異，故諸聖教假說前後，或依當來現起分位有次第故說有前後。由斯識等亦說現行，因時定無現行義故。復由此說生引同時，潤未潤時必不俱故。三、能生支。謂愛、取、有，近生當來生、老死故。謂緣迷內異熟果愚發正能招後有諸業為緣，引發親生當來生、老死位五果種已，復依迷外增上果愚緣境界受發起貪愛，緣愛復生欲等四取，愛、取合潤能引業種及所引因，轉名為有，俱能近有後有果故。有處唯說業種名有，此能正感異熟果故。復有唯說五種名有，親生當來識等種故。四、所生支。謂生、老死，是愛、取、有近所生故。謂從中有至本有中未衰變來皆生支攝，諸衰變位總名為老，身壞命終乃名為死。老非定有，附死立支。病何非支？不遍定故。老雖不定，遍故立支。諸界、趣、生除中夭者，將終皆有衰朽行故。名色不遍，何故立支？定故立支。胎、卵、濕生者，六處未滿，定有名色故。又名色支亦是遍有，有色化生初受生位雖具五根，而未有用，爾時未名六處支故。初生無色雖定有意根，而不明了，未名意處故，由斯論說十二有支一切一分上二界有。愛非遍有，寧別立支？生惡趣者不愛彼故。定故別立，不求無有生善趣者定有愛故，不還潤生愛雖不起，然如彼取定有種故。又愛亦遍，生惡趣者於現我境亦有愛故，依無希求惡趣身愛經說非有，非彼全無。何緣所生立生、老死，所引別立識等五支？因位難知差別相故，依當果位別立五支。謂續生時因識相顯，次根未滿名色相增，次根滿時六處明盛，依斯發觸，因觸起受，爾時乃名受果究竟，依此果位立因為五。果位易了，差別相故，總立二支以顯三苦。然所生果若在未來為生厭故，說生、老、死。若至現在，為令了知分位相生，說識等五。何緣發業總立無明？潤業位中別立愛、取？雖諸煩惱皆能發潤，而發業位無明力增，以具十一殊勝事故，謂所緣等，廣如經說。於潤業位愛力偏增，說愛如水能沃潤故。要數溉灌方生有芽，且依初後分愛取二，無重發義立一無明。雖取支中攝諸煩惱，而愛潤勝說是愛增。諸緣起支皆依自地，有所發行依他無明，如下無明發上地行。不爾，初伏下地染者，所起上定應非行支，彼地無明猶未起故。從上下地生下上者，彼緣何受而起愛支？彼愛亦緣當生地受，若現若種，於理無違。此十二支十因二果定不同世，因中前七與愛、取、有或異或同，若二、三、七各定同世。如是十二一重因果足顯輪轉及離斷常，施設兩重實為無用，或應過此便致無窮。此十二支義門別者，九實，三假，已潤六支合為有故，即識等五三相位別名生等故。五是一事，謂無明、識、觸、受、愛五，餘非一事。三唯是染，煩惱性故。七唯不染，異熟果故。七分位中容起染故，假說通二，餘通二種。無明、愛、取說名獨相，不與餘支相交雜故、餘是雜相。六唯非色，謂無明、識、觸、受、愛、取，餘通二種。皆是有漏，唯有為攝，無漏無為非有支故。無明、愛、取唯通不善、有覆無記，行唯善、惡，有通善、惡、無覆無記，餘七唯是無覆無記，七分位中亦起善、染。雖皆通三界，而有分有全。上地行支能伏下地，即麁、苦等六種行相有求上生而起彼故。一切皆唯非學無學，聖者所起有漏善業，明為緣故，違有支故，非有支攝。由此應知，聖必不造感後有業，於後苦果不迷求故，雜修靜慮資下故業，生淨居等，於理無違。
有義無明唯見所斷，要迷諦理能發行故，聖必不造後有業故。愛、取二支唯修所斷，貪求當有而潤生故，九種命終心俱生愛俱故。餘九皆通見、修所斷。有義一切皆通二斷，論說預流果已斷一切一分有支，無全斷者故。若無明支唯見所斷，寧說預流無全斷者？若愛、取支唯修所斷，寧說彼已斷一切支一分？又說全界一切煩惱皆能結生，往惡趣行唯分別起煩惱能發。不言潤生唯修所斷，諸感後有行皆見所斷，發由此故知無明、愛、取三支亦通見、修所斷。然無明支正發行者，唯見所斷，助者不定，愛、取二支正潤生者唯修所斷，助者不定。又染污法自性應斷，對治起時彼永斷故，一切有漏不染污法非性應斷，不違道故。然有二義說之為斷：一、離縛故，謂斷緣彼雜彼煩惱；二、不生故，謂斷彼依令永不起。依離、縛斷說有漏善、無覆無記唯修所斷，依不生斷說諸惡趣無想定等唯見所斷。說十二支通二斷者，於前諸斷如應當知。十樂、捨俱，受不與受共相應故，老死位中多分無樂及容捨故，十一苦俱非受俱故。十一少分壞苦所攝，老死位中多無樂受，依樂立壞故不說之。十二少分苦苦所攝，一切支中有苦受故。十二全分行苦所攝，諸有漏法皆行苦故。依捨受說十一少分，除老死支如壞苦說。實義如是，諸聖教中隨彼相增所說不定。皆苦諦攝，取蘊性故。五亦集諦攝，業、煩惱性故。諸支相望增上定有，餘之三緣有無不定。契經依定唯說有一。愛望於取，有望於生，有因緣義。若說識支是業種者，行望於識亦作因緣。餘支相望無因緣義。而集論說無明望行有因緣者，依無明時業習氣說，無明俱故假說無明，實是行種。瑜伽論說諸支相望無因緣者，依現愛、取唯業有說。無明望行，愛望於取，生望老死，有餘二緣。有望於生，受望於愛，無等無間，有所緣緣。餘支相望，二俱非有。此中且依隣近順次不相雜亂實緣起說。異此相望為緣不定，諸聰慧者如理應思。惑、業、苦三攝十二者，無明、愛、取是惑所攝，行、有一分是業所攝，七、有一分是苦所攝。有處說業全攝有者，應知彼依業有說故。有處說識業所攝者，彼說業種為識支故。惑業所招獨名苦者，唯苦諦攝為生厭故。由惑業苦即十二支，故此能令生死相續。復次，生死相續由內因緣，不待外緣，故唯有識。因謂有漏無漏二業正感生死，故說為因。緣謂煩惱、所知二障助感生死，故說為緣。所以者何？生死有二：一、分段生死。謂諸有漏善、不善業，由煩惱障緣助勢力，所感三界麁異熟果。身命短長隨因緣力，有定齊限，故名分段。二、不思議變易生死。謂諸無漏有分別業，由所知障緣助勢力所感殊勝細異熟果，由悲願力改轉身命，無定齊限，故名變易。無漏定願正所資感，妙用難測，名不思議。或名意成身，隨意願成故，如契經說，如取為緣，有漏業因續後有者而生三有，如是無明習地為緣，無漏業因有阿羅漢、獨覺、已得自在菩薩，生三種意成身。亦名變化身，無漏定力轉令異本，如變化故。如有論說。聲聞無學永盡後有，云何能證無上菩提？依變化身證無上覺，非業報身，故不違理。若所知障助無漏業能感生死，二乘定性應不永入無餘涅槃，如諸異生拘煩惱故。如何道諦實能感苦？誰言實感？不爾如何？無漏定願資有漏業，令所得果相續長時，展轉增勝，假說名感。如是感時，由所知障為緣助力，非獨能感。然所知障不障解脫，無能發業潤生用故。何用資感生死苦為？自證菩提利樂他故。謂不定性獨覺、聲聞及得自在大願菩薩，已永斷伏煩惱障故，無容復受當分段身。恐廢長時修菩薩行，遂以無漏勝定願力，如延壽法資現身因，令彼長時與果不絕。數數如是定願資助，乃至證得無上菩提。彼復何須所知障助？既未圓證無相大悲，不執菩提有情實有，無由發起猛利悲願。又所知障障大菩提，為永斷除，留身久住。又所知障為有漏依，此障若無，彼定非有，故於身住有大助力。若所留身有漏定願所資助者，分段身攝，二乘異生所知境故。無漏定願所資助者，變易身攝，非彼境故。由此應知變易生死，性是有漏，異熟果攝，於無漏業是增上果，有聖教中說為無漏出三界者，隨助因說。頌中所言諸業習氣，即前所說二業種子。二取習氣即前所說二障種子，俱執著故。俱等餘文義如前釋。變易生死雖無分段前後異熟別盡別生，而數資助，前後改轉，亦有前盡餘復生義。雖亦由現生死相續，而種定有，頌偏說之。或為顯示真異熟，因果皆不離本識，故不說現，現異熟因不即與果，轉識間斷，非異熟故。前、中、後際生死輪迴，不待外緣，既由內識，淨法相續應知亦然。謂無始來依附本識有無漏種，由轉識等數數熏發漸漸增勝，乃至究竟得成佛時，轉捨本來雜染識種，轉得始起清淨種識，任持一切功德種子，由本願力，盡未來際，起諸妙用，相續無窮，由此應知唯有內識。
若唯有識，何故世尊處處經中說有三性？應知三性亦不離識，所以者何？頌曰：
由彼彼遍計，遍計種種物。此遍計所執，自性無所有。
依他起自性，分別緣所生。圓成實於彼，常遠離前性。
故此與依他，非異非不異。如無常等性，非不見此彼。
論曰：周遍計度，故名遍計。品類眾多，說為彼彼。謂能遍計虛妄分別。即由彼彼虛妄分別，遍計種種所遍計物。謂所妄執蘊、處、界等，若法若我自性差別。此所妄執自性差別，總名遍計所執自性。如是自性都無所有，理教推徵不可得故。或初句顯能遍計識，第二句示所遍計境，後半方申遍計所執若我若法自性非有，已廣顯彼不可得故。
初能遍計自性云何？有義八識及諸心所有漏攝者皆能遍計，虛妄分別為自性故，皆似所取、能取現故，說阿賴耶以遍計所執自性妄執種為所緣故。有義第六第七心品執我、法者是能遍計，唯說意識能遍計故，意及意識名意識故，計度分別能遍計故，執我、法者必是慧故，二執必與無明俱故，不說無明有善性故，癡、無癡等不相應故，不見有執導空智故，執有執無不俱起故，曾無有執非能熏故。有漏心等不證實故，一切皆名虛妄分別。雖似所取、能取相現，而非一切能遍計攝。勿無漏心亦有執故，如來後得應有執故？經說佛智現身土等種種影像如鏡等故，若無緣用應非智等。雖說藏識緣遍計種而不說唯，故非誠證。由斯理趣唯於第六第七心品有能遍計。識品雖二，而有二三四五六七八九十等遍計不同，故言彼彼。次所遍計自性云何？攝大乘說是依他起，遍計心等所緣緣故。圓成實性寧非彼境？真非妄執所緣境故，依展轉說亦所遍計。遍計所執雖是彼境，而非所緣緣，故非所遍計。遍計所執其相云何？與依他起復有何別？有義三界心及心所由無始來虛妄熏習，雖各體一，而似二生，謂見、相分即能、所取，如是二分情有理無，此相說為遍計所執。二所依體實託緣生，此性非無，名依他起，虛妄分別緣所生故。云何知然？諸聖教說虛妄分別是依他起，二取名為遍計所執。有義一切心及心所由熏習力所變二分從緣生故，亦依他起。遍計依斯妄執定實有、無、一、異、俱、不俱等，此二方名遍計所執。諸聖教說唯量唯二唯種種，皆名依他起故。又相等四法、十一識等，論皆說為依他起攝故。不爾，無漏後得智品二分應名遍計所執，許應聖智不緣彼生，緣彼智品應非道諦，不許應知有漏亦爾。又若二分是遍計所執，應如兔角等非所緣緣，遍計所執體非有故。又應二分不熏成種，後識等生應無二分。又諸習氣是相分攝，豈非有法能作因緣？若緣所生內相、見分非依他起，二所依體例亦應然，無異因故。
由斯理趣，眾緣所生心、心所體及相見分有漏無漏皆依他起，依他眾緣而得起故。頌言分別緣所生者，應知且說染分依他，淨分依他亦圓成故。或諸染淨心心所法皆名分別，能緣慮故，是則一切染淨依他皆是此中依他起攝。二空所顯圓滿、成就、諸法實性名圓成實。顯此遍、常，體非虛謬，簡自、共相、虛空、我等。無漏有為離倒，究竟，勝用周遍，亦得此名，然今頌中說初非後。此即於彼依他起上常遠離前遍計所執，二空所顯真如為性。說於彼言，顯圓成實與依他起不即不離。常遠離言，顯妄所執能所取性理恒非有。前言義顯不空依他，性顯二空非圓成實，真如離有離無性故。由前理故，此圓成實與彼依他起非異非不異，異應真如非彼實性，不異此性應是無常，彼此俱應淨非淨境，則本後智用應無別。云何二性非異非一？如彼無常、無我等性。無常等性與行等法異，應彼法非無常等。不異，此應非彼共相。由斯喻顯此圓成實與彼依他非一非異，法與法性理必應然，勝義、世俗相待有故。非不證見此圓成實，而能見彼依他起性。未達遍計所執性空，不如實知依他有故。無分別智證真如已，後得智中方能了達依他起性如幻事等。雖無始來心、心所法已能緣自相、見分等，而我、法執恒俱行故，不如實知眾緣所引自心、心所虛妄變現，猶如幻事、陽焰、夢境、鏡像、光影、谷響、水月、變化所成，非有似有。依如是義，故有頌言：非不見真如，而能了諸行，皆如幻事等，雖有而非真。此中意說，三種自性皆不遠離心、心所法。謂心心所及所變現眾緣生故，如幻事等非有似有，誑惑愚夫，一切皆名依他起性。愚夫於此橫執我法有、無、一、異、俱、不俱等，如空花等性相都無，一切皆名遍計所執。依他起上彼所妄執我、法俱空，此空所顯識等真性名圓成實。是故此三不離心等。
虛空、擇滅、非擇滅等，何性攝耶？三皆容攝。心等變似虛空等相，隨心生故依他起攝。愚夫於中妄執實有，此即遍計所執性攝。若於真如假施設有虛空等義，圓成實攝。有漏心等定屬依他，無漏心等容二性攝，眾緣生故攝屬依他，無顛倒故圓成實攝。如是三性與七真如云何相攝？七真如者：一、流轉真如，謂有為法流轉實性。；二、實相真如，謂二無我所顯實性；三、唯識真如，謂染淨法唯識實性；四、安立真如，謂苦實性；五、邪行真如，謂集實性；六、清淨真如，謂滅實性；七、正行真如，謂道實性。此七實性圓成實攝，根本、後得二智境故。隨相攝者，流轉、苦、集三前二性攝，妄執雜染故。餘四皆是圓成實攝。三性六法相攝云何？彼六法中皆具三性，色、受、想、行、識及無為皆有妄執緣生理故。三性五事相攝云何？諸聖教說相攝不定。謂或有處說依他起攝彼相、名、分別、正智，圓成實性攝彼真如，遍計所執不攝五事。彼說有漏心、心所法變似所詮說名為相，似能，詮現施設為名，能變心等立為分別，無漏心等離戲論故但總名正智，不說能、所詮，四從緣生，皆依他攝。或復有處說依他起攝相、分別，遍計所執唯攝彼名，正智真如圓成實攝。彼說有漏心及心所相分名相，餘名分別，遍計所執都無體故，為顯非有假說為名，二無倒故圓成實攝。或有處說依他起性唯攝分別，遍計所執攝彼相、名，正智、真如圓成實攝。彼說有漏心及心所、相、見分等總名分別，虛妄分別為自性故，遍計所執能詮、所詮隨情立為名、相二事。復有處說名屬依他起性，義屬遍計所執，彼說有漏心、心所法、相、見分等由名勢力成所遍計，故說為名。遍計所執隨名橫計，體實非有，假立義名。諸聖教中所說五事文雖有異，而義無違。然初所說不相雜亂，如瑜伽論廣說應知。又聖教中說有五相，此與三性相攝云何？所詮能詮各具三性，謂妄所計屬初性攝，相、名、分別隨其所應，所詮能詮屬依他起，真如正智隨其所應，所詮能詮屬圓成實，後得變似能詮相故。二相屬相唯初性攝，妄執義名定相屬故。彼執著相唯依他起，虛妄分別為自性故。不執著相唯圓成實，無漏智等為自性故。又聖教中說四真實，與此三性相攝云何？世間、道理所成真實依他起攝，三事攝故。二障淨智所行真實圓成實攝，二事攝故。辯中邊論說初真實唯初性攝，共所執故，第二真實通屬三性，理通執、無執、雜染、清淨故，後二真實唯屬第三。三性四諦相攝云何？四中一一皆具三性。且苦諦中無常等四各有三性。無常三者：一、無性無常，性常無故；二、起盡無常，有生滅故；三、垢淨無常，位轉變故。苦有三者：一、所取苦，我、法二執所依取故；二、事相苦，三苦相故；三、和合苦，苦相合故。空有三者：一、無性空，性非有故；二、異性空，與妄所執自性異故；三、自性空，二空所顯為自性故。無我三者：一、無相無我，我相無故；二、異相無我，與妄所執我相異故；三、自相無我，無我所顯為自相故。集諦三者：一、習氣集，謂遍計所執自性執習氣，執彼習氣假立彼名；二、等起集，謂業煩惱；三、未離繫集，謂未離障真如。滅諦三者：一、自性滅，自性不生故；二、二取滅，謂擇滅二取不生故；三、本性滅，謂真如故。道諦三者：一、遍知道，能知遍計所執故；二、永斷道，能斷依他起故；三、作證道，能證圓成實故。然遍知道，亦通後二。七三三性，如次配釋。今於此中所配三性或假或實，如理應知。三解脫門所行境界，與此三性相攝云何？理實皆通，隨相各一，空、無願、相如次應知。緣此復生三無生忍：一、本性無生忍，二、自然無生忍，三、惑苦無生忍。如次此三是彼境故。此三云何攝彼二諦？應知世俗具此三種，勝義唯是圓成實性。世俗有三：一、假世俗，二、行世俗，三、顯了世俗。如次應知即此三性。勝義有三：一、義勝義，謂真如，勝之義故；二、得勝義，謂涅槃，勝即義故；三、行勝義，謂聖道，勝為義故。無變無倒，隨其所應，故皆攝在圓成實性。如是三性，何智所行？遍計所執都非智所行。以無自體，非所緣緣故。愚夫執有，聖者達無，亦得說為凡聖智境。依他起性二智所行，圓成實性唯聖智境。此三性中幾假幾實？遍計所執妄安立故可說為假，無體相故非假非實。依他起性有實有假，聚集、相續、分位性故說為假有，心、心所色從緣生故說為實有。若無實法，假法亦無，假依實因而施設故。圓成實性唯是實有，不依他緣而施設故。此三為異為不異耶？應說俱非無別體故，妄執、緣起、真義別故。如是三性義類無邊，恐厭繁文，略示綱要。
若有三性，如何世尊說一切法皆無自性？頌曰：
即依此三性，立彼三無性。故佛密意說，一切法無性。初即相無性，次無自然性。後由遠離前，所執我、法性。此諸法勝義，亦即是真如。常如其性故，即唯識實性。
論曰：即依此前所說三性，立彼後說三種無性，謂即相、生、勝義無性。故佛密意說，一切法皆無自性，非性全無。說密意言顯非了義，謂後二性雖體非無，而有愚夫於彼增益妄執實有我、法自性，此即名為徧計所執。為除此執，故佛世尊於有及無總說無性。
自此至不應依之至都無自性。總說諸法都無自性。詳釋三頌。通無性顯實性也。今釋首四句頌。初順釋頌文四句。二轉釋密意所以。頌前難謂。有性不合說無。頌文答謂立無即依於有。今順文論曰。即依此前所說三性。立彼後說三種無性。非離此立彼。捨前而後。外有而無。說相無性。生無性。勝義無性也。故佛密意說。一切法皆無自性。非性全無。密意之言。顯非了義耳。非全無者。徧計是無。後二依圓。體非是無。體既非無。說一切皆無者。以有愚夫。於彼依圓體上。增益妄執實有我法自性。此我法性。名徧計所執。佛為除此執故。於有及無。總說為無。使速去其有執耳。豈可滯於言說。不明說中之意耶。問。何謂了義。曰。了者顯了而不覆密。究竟而無餘剩。如雙明三性三無性即無葢覆。三無則不有。三性則不無。不有不無。中道究竟。是無餘剩故。
二釋次一頌。
云何依此而立彼三？謂依此初徧計所執立相無性，由此體相畢竟非有，如空華故。依次依他立生無性，此如幻事託眾緣生，無如妄執自然性故，假說無性，非性全無。依後圓成實立勝義無性，謂即勝義，由遠離前徧計所執我、法性故，假說無性，非性全無，如太虚空雖徧眾色，而是眾色無性所顯。雖依他起非勝義故亦得說為勝義無性，而濫第二，故此不說。
初徴。次釋。三簡。徴云。云何依此三性。立彼三無性耶。釋云。謂依初立相無。性。由徧計體相。畢竟非有。如空中華故。如繩上蛇故。如華嚴云。一切空無性。即相無性。妄心分別有。即徧計所執也。依次立生無性。由依他如幻事。託眾緣生。無如妄執自然性故。假說無性。非性全無如華嚴云。如理而觀察。一切皆無性是也。依後立勝義無性。謂即勝義中。無我法性故。亦是假說。非性全無。如太虚空。雖徧眾色是眾色無性所顯故。亦曰無性。如華嚴云。若實若非實。若妄若非妄。皆是假說是也。假說。正佛密處無不礙有意耳。然恐難云。無前徧計。名勝義無性。依他雖非圓成。非前徧計。亦得說為勝義無性。此不言者何也。簡云。濫第二故不說。意以立圓成為勝義無性。更立依他。則第三勝義無性。濫第二生無性矣。是以畧之。
三釋後一頌初釋前二句二釋後二句。
初釋前二句。
此性即是諸法勝義，是一切法勝義諦故。然勝義諦畧有四種：一、世間勝義，謂蘊、處、界等；二、道理勝義，謂苦等四諦；三、證得勝義，謂二空真加；四、勝義勝義，謂一真法界。此中勝義依最後說，是最勝道所行義故。為簡前三故作是說：此諸法勝義，亦即是真如。
初釋初一句。次析諦差別。三舉頌簡非。頌文曰。此諸法勝義。謂此非全無之性。即是諸法勝義。以是一切法勝義諦故。曰即是諸法勝義也。但勝義之言。渾含多種。意雖案下真如。詞既未分。不知依何勝義而說。故析云。然勝義諦。畧有四種。一世間勝義。二道理勝義。三證得勝義。四勝義勝義。此四勝義。對四世俗言。四世俗者。一世間世俗。二道理世俗。三證得世俗。四安立世俗。世間勝義者。謂蘊處界等正因緣生法。簡非諦自性等。曰世間勝義。宗鏡名體用顯現諦。言蘊等有實體用。過於世俗曰勝義。隨事差別。說名蘊等。曰顯現也。道理勝義者。苦等四諦。悉皆審實。是所迷所證。曰道理勝義。宗鏡名因果差別諦。言智斷修證。因果別故。證得勝義者。二空真如正智所顯。由修而成。曰證得勝義。宗鏡名依空顯實諦。真如實理。依彼二空之門顯故。勝義勝義者。一真法界。是大總相法門體。義無可過。曰勝勝。宗鏡名廢詮談旨諦。葢不落言詮。勝義之中。真勝義性故。世間世俗者。即假名無實諦。如軍林等。道理世俗者。即隨事差別諦。謂蘊處界等。證得世俗者。即方便安立諦。謂預流等。安立世俗者。即假名非安立諦。謂二空真如。是則勝義第四。絕待之真。世俗第一。我法之妄。前三相對。第一已勝世間。况具彼第二。第二已勝道理。况具彼第三第三已勝證得。况具彼第四。此之第四。殊勝殊勝。無可與對。諦名廢詮談旨。良有以也。是故得旨者。一心融萬。萬有何莫非心。翳眼觀空。晴空安得無翳。彼佛未出世。外道立神我諦等。真翳眼也。
二釋後二句。
真謂真實，顯非虚妄。如謂如常，表無變易。謂此真實于一切位常如其性，故曰真如，即是湛然不虚妄義。亦言顯此復有多名，謂名法界及實際等，如餘論中隨義廣釋。此性即是唯識實性。謂唯識性畧有二種：一者虚妄，謂徧計所執；二者真實謂圓成實性，為簡虚妄說實性言。復有二性：一者世俗謂依他起；二者勝義，謂圓成實，為簡世俗故說實性。
初釋後頌第二句。次釋後頌第四句。釋第三句中三叚。初重釋真如。二正釋三句。三重釋亦字。虚是無體。如空華夢境。毫無有實。妄是有體。如鍮銅燕石。假偽不真。變。遷改。易。轉移。非虚妄釋真。無改易。表如。皆約遮以詮體也。于一切位常如其性者。色心之位有異。此性無異。染淨之位有異。此性無異。如過去空。常如現未空。此方空。常如彼方空。曰于一切位常如其性。唯識實性。不但簡徧計之虚妄非實。亦簡依他之世俗非勝。故曰勝義中真勝義諦。
二結示。
三頌總顯諸契經中說無性言非極了義，諸有智者不應依之總撥諸法都無自性。
觀結于三頌之總顯。當察文言之義趣。如誡于智者之不應。唯依于唯識之實性矣。以上第二明唯識性一大章竟。
三明唯識位初串釋長行二分釋偈頌。
初串釋長行初總標問答二別釋種悟。
初總標問答。
如是所成唯識相性，誰于幾位如何悟入：謂具大乘二種性者，畧于五位漸次悟入。
自此而下。皆串本論之文而為釋也。即如此叚共三十二字。二十五字是本文。于本文上。加謂大乘種者漸次之七字而便成答詞矣。下文二叚。一一皆對三十論文檢之可知。如是所成唯識相性是躡前。誰于幾位如何悟入。是正問。誰。問人品。幾位。問階級。如何悟入。問方法。意謂何等人品。于何階級。如何用心而能悟入。謂具大乘等。答也。具大乘二種性者。是標答誰字。畧于五位。是標答幾位。漸次悟入。是標答如何悟入也。噫。悟入曰漸次。漸次曰五位。不入位。從何漸悟入耶。聖人之大寳曰位。無位。即天魔外道混亂失真而無可慿據者矣。今叅禪妄言悟道者。敢請以五位自考。若曰我頓悟也。何位何漸之有。殊不知頓中自有淺深。是亦頓中之漸次也。位如空中鳥跡。不既有明徴乎。悟須直登初地。不既有德山之語乎。吾早曾經多劫修。言猶在耳也。幸一平氣而深思之哉。
二別釋種悟初釋種性二釋悟入。
初釋種性。
何謂大乘二種種性：一、本性住種性，謂無始來依附本識法爾所得無漏法因；二、習所成種性，謂聞法界等流法已聞所成等熏習所成。要具大乘此二種性，方能漸次悟入唯識。
釋二種性。竟誰字問也。前問誰能悟入唯識性相。答謂具大乘二種性者悟入。今釋謂本性住種性。習所成種性者。方能漸次悟入也。無漏因種曰法爾所得者。本自具足。非新熏始有也。法爾所得曰依附本識者。第八為所依。種子為能依故也。依附本識曰無始已來者。遠不可推。莫測其肇端之際也。如有土處。法爾有種。非因種植始有。曰無始法爾也。熏習所成曰聞所成等者。不獨聞熏。兼思修之熏所成也聞所成等。曰聞法界等流法已者。修始于思。思始于聞。總曰聞所成種性。又雖有法爾舊種。若不聞正法。因聞思修。無此外緣新熏資發之力。亦不能悟。故云要具此二。方能漸次悟入。不具則不能也。由是觀之。法爾種子無論矣。今生不悟者。其熏習不成之咎歟。而此時更不加熏。熏或不恒。縱恒不密。縱稍恒密。而不堅強勇猛。和盤翻轉無始慣習染惡之習。則淨善熏習何由而成。悟入何時而得反求于心。不覺流泗滿襟。悲痛無已。既而憤勇忽興。遂自要自誓。兾同志者。相與勉旃此行。殊不可忽。問。何謂法界等流。曰十二分教。皆從法界平等而流。又法界性。善順惡違。具諸功德。此亦如是。故名等流。
二釋悟入。
何謂悟入唯識五位？一、資糧位，謂修大乘順解脫分；二、加行位，謂修大乘順决擇分；三、通逹位，謂諸菩薩所住見道；四、修習位，謂諸菩薩所住修道；五、究竟位，謂住無上正等菩提。云何漸次悟入唯識？謂諸菩薩于識相性資糧位中能深信解，在加行位能漸伏除所取、能取引發真見，在通逹位如實通逹，修習位中如所見理数数修習伏斷餘障，至究竟位出障圓明，能盡未來化有情類復令悟入唯識相性。
釋五位。竟上幾位之問。釋漸次。竟上如何之問也。初釋悟入五位。次釋漸次悟入。五位漸次。俱詳下文。上串釋長行竟。
二分釋偈頌初資糧位二加行位三通逹位四修習位五究竟位。
初資糧位初本論二論釋。
初本論。
初資糧位其相云何？頌曰：
乃至未起識，求住唯識性。于二取隨眠，猶未能伏滅。
二論釋初釋前二句二釋後二句。
初釋前二句。
論曰：從發深固大菩提心，乃至未起順决擇識，求住唯識真勝義性，齊此皆是資糧位攝。為趣無上正等菩提，修習種種勝資糧故。為有情故勤求解脫，由此亦名順解脫分。
從此至下究竟對前長行是釋頌。皆護法文。今釋資糧首二句。初釋資糧分齊。次釋資糧所為。分齊。謂從具二種性發深固大菩提心已來。中間許多經歷。乃至未起順决擇識時。求住唯識真勝義性。齊此皆資糧位攝。前此後此非此位攝也。所為。謂于三賢位。修福慧二事種種資糧。為趣無上正覺菩提。修習種種勝資糧故。為諸有情纏縛欲使解脫。而自先纏縛。從井曷能救人。故為自勤求解脫。使他方能解脫。行行不違涅槃曰順。由此亦名順解脫分。分。支義。因義。解脫因之支分也。為趣菩提是自利。為有情故是利他。又瑜伽謂資糧畧有二種。一福二智。
福即施戒忍。智即般若。進定各通福智。又菩提具四弘誓。以趣無上。即誓佛道。資糧即誓法門。有情即誓眾生。解脫即誓煩惱。在文可見。
二釋後二句初畧釋二廣釋。
初畧釋。
此位菩薩依因、善友、作意、資糧四勝力故，于唯識義雖深信解，而未能了能、所取空，多住外門修菩薩行。故于二取所引隨眠，猶未有能伏滅功力，令彼不起二取現行。
畧釋二取隨眠猶未能伏滅之故也。四勝力者。佛果由于發菩提心。曰依因勝力。疑惑除于真善知識。曰依善友勝力。退屈忘于作意勤求。曰依作意勝力。饑之于益己糧用。曰依資糧勝力。依因為內因。善友為外緣。內外雖具。不作意勤求無上菩提。猶有退屈。三事畢具。乃能修積種種福慧資糧。曰依四勝力也。洞徹本性曰能了。對信解比量言。著相于施等不少曰多住外門。對理行無住之內門言也。二取現行。起于隨眠。二取隨眠。引于二取。既引于二取。必伏于二空。行住外門。不相對治。故于二取所引隨眠。猶未有能伏滅功力。令彼隨眠不起二取現行。故曰于二取隨眠。猶未能伏滅。若依攝論。則云此位菩薩已能悟入大乘。多聞熏習相續。故名因依力。已得奉事無量諸佛。故名善友力。已得一向决定勝解。非諸惡友所能搖動。故名作意力。已得積集諸善根故。名資糧力。此位菩薩。得此四種殊勝之力。于唯識義。能深信解。雖能伏除二取麤煩現行。而未了能所取空。以彼雖能修菩薩行。止觀力微。取著外相。未能忘捨。故于二取所引種子。及彼二取微細現行。未能伏滅。與前所釋。大同小異。
二廣釋初釋第三句二釋第四句。
初釋第三句初正釋頌文二轉釋二障三分對諸識四簡對三心五對辨有異六對四無記七問答通妨八結定所斷。
初正釋頌文。
此二取言顯二取取，執取能取、所取性故。二取習氣名彼隨眠，隨逐有情眠伏蔵識，或隨增過，故名隨眠，即是所知、煩惱障種。
初釋二取。二釋隨眠。三指隨眠。謂頌中此二取言。非能所取名二取。顯能所取之取名二取。以執取能取所取性故。意以煩惱所知二障。能執相見等二之執。執取二取。得二取名也。二取習氣名彼隨眠者。定隨眠之名。不約二取現行而立。隨逐有情眠伏蔵識。或隨增過。故名隨眠者。即名以釋隨眠之義也。隨逐有情曰隨。是相順不離意。眠伏蔵識曰眠。是隱蔵難見義。或隨增過曰隨眠。則眠是過義迷義。隨眠則迷以增迷。過而益過。亦隨眠義。即是所知煩惱障種者。指定隨眠之所是也。又隨眠轉相無量。畧有十八。一隨自境。二隨他境。三被損。四不被損。至十六能生多苦。十七能生少苦。十八不能生苦等。細具論中。
二轉釋二障。
煩惱障者，謂執徧計所執實我薩迦耶見而為上首百二十八根本煩惱，及彼等流諸隨煩惱。此皆擾惱有情身心，能障涅槃，名煩惱障。所知障者，謂執徧計所執實法薩迦耶見而為上首見、疑、無明、愛、恚、慢等，覆所知境無顛倒性，能障菩提，名所知障。
初釋煩惱。二釋所知。釋煩惱中。先出所執。次辨頭數。後釋其名。所知亦然但于頭數不辨。畧列惑名耳。薩迦耶云身見。謂我身之見。此見非有。徧計為實。今執徧計所執之實也。上首。此為領袖故。百二十八者。辨根惑頭數。有見有修。見則頌曰。根本煩惱貪等十。欲界四諦各具十。于上二界各除瞋。七十二合百十二。以此皆見道所斷。於迷諦時。是分別起故。各別取數。若修道斷者。是俱生惑。于迷諦時。任運堅固。唯取三界總數。故頌云修道再除疑三見。欲界總加六數筭。上二除瞋各有五。百二十八頭頭現。除三。謂邪見二取也。欲既除四存六。上二更除于瞋。則三界修惑。共有十六。連見百一十二。合曰百二十八也。及彼等流隨煩惱者。以根本各有隨煩惱故。根隨皆煩惱者。以皆擾惱有情身心曰煩惱。能障涅槃寂滅。常處生𢀸曰煩惱障。實法。對實我言。執五蘊中實有主宰曰我執。執五蘊一一皆實曰法執。言慢等者。亦等隨惑。所知境。即有為無為無顛倒性謂真如理。覆所知境無顛倒性。則諸法空相蔽矣。能障菩提令智不生。名所知障。又煩惱即障。是持業釋。所知依主釋。智障障所知故。
三分對諸識。
此所知障决定不與異熟識俱，彼微劣故，不與無明、慧相應故，法空智品與俱起故。七轉識內隨其所應或少或多，如煩惱說，眼等五識無分別故，法見、疑等定不相應，餘由意力皆容引起。
以所知與八種識論俱否也。與異熟識。斷不俱起。與六七識。隨應俱起。與前五識。有不俱起。與同時意亦有引起。不與異熟俱者。其故有三。以異熟微劣故。則所知是著是勝可知。所以然者。煩惱對所知。則煩惱著而勝。以所知對異熟。則所知著而勝矣。著與微乖。勝與劣悖。自不俱矣。此其一也。又異熟以其微劣。但與徧行五所相應。不與別境相應。所知是無明慧。慧是別境。豈得相應。此其二也。又所知是法執之障。法空智是對障之治。轉慧為智。法空智品。障治相違。異熟亦空。則法空智品與俱起故。此其三也。或多或少者。第七所知。唯是俱生。根四隨八。但有十二故名少。第六所知。根隨具二十六故名多。如煩惱說者。我法二障。皆由根隨執我執法而分差別。故六七所知。皆如煩惱障說。五無𡬶伺二分別故。于法執中。見疑根隨等定不相應。餘煩惱障。雖有不起。而由同時意識之力。皆容引起。亦可五無稱量。定不與法見慢疑等相應。餘法貪法恚法無明。由意識力。皆容引起。
四簡對三心。
此障但與不善、無記二心相應，論說無明唯通不善、無記性故，癡、無癡等不相應故。
于三心中簡善心相應也。初正釋。二引證。三出故。癡無癡等不相應故者。善心定與無癡俱。不善等定與癡俱。如明與暗。决定不俱。故所知障但與不善無記相應。
五對辨有異。
煩惱障中此障必有，彼定用此為所依故。體雖無異，而用有別，故二隨眠隨聖道用，有勝有劣，斷惑前後。
對辨有異者。二障對辨。煩惱中有所知。體同用異而斷亦異也。定用此為所依者。如迷杌方謂為人。迷繩方謂為蛇。人蛇定用杌繩為所依故。恐有問云。二障體無有異。聖道斷二隨眠。云何前後不同。故答云。體雖無異。而執我執法。用有差別。故二隨眠隨聖道用之勝者。先斷所知。後斷煩惱。聖道用之劣者。先斷煩惱。後斷所知也。又見道位。生空觀勝。法空觀劣。修道位中。法空觀勝。生空觀劣。隨勝劣為斷之先後耳。
六對四無記。
此于無覆無記性中是異熟生，非餘三種，彼威儀等势用薄弱，非覆所知障菩提故。此名無覆望二乘說，若望菩薩亦是有覆。
以所知對四無記。辨定是非也。謂所知與六七俱。六七又依真異熟起。名異熟生。故于四無記中。唯是異熟生無記。非餘工巧威儀變化三種無記。以彼三用薄弱。非覆所知。障菩提故也。恐問前云覆所知境。名所知障。今何復名無覆。故答云。此名無覆。望二乘說。以二乘但斷煩惱。不障彼智。故名無覆。若對菩薩。是障彼智。亦是有覆。又此無記。分上中下。具如別釋。
七問答通妨。
若所知障有見、疑等，如何此種契經說為無明住地？無明增故，總名無明，非無見等。如煩惱種立見一處、欲、色、有愛四住地名，豈彼更無慢、無明等？
初問。次答。問意云。經說五住煩惱。此障種子名無明住地。若所知障有見疑等。此經何不及其餘耶。答謂無明增故。總名無明。非無見等。例之如煩惱種。屬惡見者。立見一切住。屬三界攝者。立為欲愛住。色愛住。無色愛住。豈煩惱唯見愛。更無慢無明等耶。亦由煩惱障中愛見最盛。故偏說耳。
八結定所斷。
如是二障分別起者見所斷攝，任運起者修所斷攝。二乘但能斷煩惱障，菩薩俱斷。永斷二種唯聖道能，伏二現行通有漏道。
初結二障斷通見修。二結二障斷別大小。三結二種斷唯聖道。四結二現伏通有漏。見所斷者是初地。修所斷者二地至金剛心。唯聖道能者。以雙斷二種唯等覺後心。剎那頓斷入究竟位。唯無漏道故。通有漏者。謂伏二障分別現行。當在加行位。若伏第六識二障俱生。當在第四地。若伏第七識二障俱生當在第八地。八地純是無漏。四地尚間有漏。加行正在有漏。故云通有漏也。
二釋第四句初正釋頌義二明地所攝三明所修行四明退不退。
初正釋頌義。
菩薩住此資糧位中，二麤現行雖有伏者，而于細者及二隨眠止觀力微，未能伏滅。
釋頌文猶未能伏滅也。曰雖有伏者。麤亦未能盡伏。况細及種子乎。以止觀力微。治不勝障。故伏滅之未能耳。
二明地所攝。
此位未證唯識真如，後勝解力修諸勝行，應知亦是解行地攝。
解行地者。信解行證分四。此位既未證真。自非證地。未至加行。亦非行地。然以依勝解力。修諸勝行。亦是解行地攝。且解行地該資糧加行二種故。問。曰勝解。曰勝解力。當何指陳。曰。此位菩薩不著果報。不破禁戒。于苦不動。于修不懈。障因不生。心專志一。即能于諸法决定了知唯識。曰勝解。不可移轉曰勝解力。修諸勝行。下文自明。
三明所修行。
所修勝行其相云何？畧有二種，謂福及智，諸勝行中慧為性者皆名為智，餘名為福。且依六種波羅蜜多，通相皆二。別相，前五說為福德，第六智慧。或復前三唯福德攝，後一唯智，餘通二種。復有二種，謂利自他，所修勝行隨意樂力，一切皆通自他利行。依別相說，六到彼岸、菩提分等自利行攝，四種攝事、四無量等，一切皆是利他行攝。如是等行差別無邉，皆是此中所修勝行。
於福智自他。約通別明勝行之相也。初徴。二釋。三結。徴意以相辨不精。行門不著。不唯加行無階。有志于資糧者何所矜式耶。故特徴也。釋中。先以福智攝勝行。次以自他攝勝行。福智攝者。諸勝行中慧為性者皆名為智。餘名為福。且依六波羅蜜多。通相皆二。度度福智。別相前五福德。第六智慧。或復前三唯福德攝。後一唯智慧攝。餘進禪二。通于福智。謂為智慧而行精進。是智慧資糧。為福德而行精進。是福德資糧。緣四無量而修靜慮。是福德資糧。為由得智慧而修靜慮。是智慧資糧。以此進禪。歷于諸度。福智皆然也。自他攝者。所修勝行。隨意樂力。一切皆通自他利行。別則六到彼岸三十七品菩提分等是自利行攝。布施愛語利行同事四種攝事。及慈悲喜捨四無量等。皆是利他行攝。結云如是等行。差別無邉。皆是此中所修勝行。其相如此。
四明退不退。
此位二障雖未伏除，修勝行時有三退屈，而能三事練磨其心，于所證修勇猛不退。一、聞無上正等菩提廣大深遠心便退屈，引他已證大菩提者練磨自心，勇猛不退；二、聞施等波羅蜜多甚難可修心便退屈，省己意樂能修施等練磨自心，勇猛不退；三、聞諸佛圓滿轉依極難可證心便退屈，引他麤善况己妙因練磨自心，勇猛不退。由斯三事練磨其心堅固熾然修諸勝行。
約練磨于退屈。以明勝行之相也。初標。次釋。三結。標云三退屈三練磨。釋云一名菩提廣大屈。引他况己練。謂聞無上正等菩提。廣莫邉涯。大而無上。深不可測。遠無盡時。心便退屈。即引他已證大菩提者。練磨自心。勇猛不退。如攝論云。十方世界諸有情。念念速證善逝果。彼既丈夫我亦爾。不應自輕而退屈。二名萬行難修屈。省己增修練。謂聞施等波羅蜜多。甚難可修。心便退屈。即便省察我已獲得如是意樂。離慳貪恚等弊惡。少加功用。即得圓滿。由此能修施等。練磨自心。勇猛不退。如攝論云。汝昔惡道經多劫。無益勤苦尚能超。今行少善得菩提。大利不應生退屈。三名轉依難證屈。引麤况妙練。謂聞諸佛圓滿轉依。極難可證。心便退屈。引他人天麤善。尚感富樂。况我所修清淨妙善之因而無果耶。練磨其心。勇猛不退。如攝論云。博地一切諸凢夫。尚擬遠證菩提果。汝已勤苦經多劫。不應退屈卻沉淪。結云。由斯三事。練磨其心。堅固熾然。修諸勝行。是則修諸福智。自他二利。固名勝行。能于種種退屈中。種種練磨。俾之不退。乃所以為勝行也。故行人不患有退屈。特患無練磨耳。今有以惟攻睡眠曰打七。名練磨者。果得謂練磨也乎哉。
二加行位初本論二論釋。
初本論。
次加行位其相云何？頌曰：
現前立少物，謂是唯識性。以有所得故，非實住唯識。
二論釋初結前原後立名二總顯加行體義三別釋加行名義四總結加行名義五承前屬對頌文六依位辨惑伏義七明位所觀二諦八根滿依起定界。
初結前原後立名。
論曰：菩薩先于初無數劫善備福德智慧資糧，順解脫分既圓滿已。為入見道住唯識性，復修加行伏除二取，謂煗、頂、忍、世第一法。此四總名順决擇分，順趣真實决擇分故。近見道故立加行名，非前資糧無加行義。
從此至世第一法。雙印二空。皆釋加行名義也。然不即解頌文者。位所由來不明。位之名義不現。故先結前原後立名。次總顯名體。更別釋名義。後方屬對頌文。則頌意不求顯而自顯也。結前原後立名者。初至既圓滿已是結前。次至伏除二取是原後。末至無加行義是立名。煖頂忍世第一立別名也。順解脫分立總名也。加行立通名也順趣真實决擇分故者。滅一切疑曰真實决。能分別四聖諦法曰真實擇。加行於此真實。雖未即入。然能行行不離不逆。曰隨順趣入真實决擇也。曰近見道故立加行名。則遠見道故立資糧名也可知。非前資糧無加行義。則非今加行無資糧也又可知。然總意是前第一阿僧祗劫。福智資糧已圓滿矣。又修加行。果何所為。為入見道。特加添功行曰四加行。由進于道。可至于道也。亦名順决擇分。由順于道。可入于道也。非前資糧全無加行。去道尚遠。但可名資糧非此加行不是資糧。去道既近。正當于加行。資糧有加行。攝于資糧。加行有資糧。但攝于加行耳。
二總顯加行體義。
煗等四法依四尋思、四如實智初後位立。四尋思者，尋思名、義、自性、差別，假有實無。如實徧知此四離識及識非有，名如實智。名、義相異，故別𡬶求，二二相同，故合思察。
初標體。二正釋。三通難。承上四法依何而立。故云依四𡬶思四如實智初後位立。依初四𡬶思位立煖頂。依後四如實位立忍世第一。初即下義。後即上義。依下𡬶思立煖。依上𡬶思立頂。依下如實立忍。依上如實立世第一。如後發下發上等是也。又此𡬶思如實。即煖等體。四𡬶思。謂𡬶思名。𡬶思義。尋思名義自性。𡬶思名義差別。名即能詮。義即所詮。名詮自性。句詮差別。名中有自性差別。義中亦有自性差別。假有實無者。以方便智。了此名等唯意言境。依識假立。非實有故。若能如實徧知。所取名等。離識非有及能取識亦不可得。名四如實智。如攝論云。推求名唯是假立。實不可得。說名𡬶思。若即于此。果智生時。决定了知假有實無名如實智。如是于義自性差別。說亦應爾。恐問名義何故各別。𡬶思名義自性差別何故合觀察耶。故答云。名義相異。故別𡬶求。名義與自性相同。故合思察也。𡬶思如實。觀門詳具顯揚等。問。四加行位。何于名義自性差別𡬶思耶。答。名義即名相。妄想自存。如實即正智。如理自在。迷名相以起妄想。溺徧計而成轉流。了名相。契如理。即依他以入圓成。迷悟樞機。聖凢關要故也。又名。如色受想等。義如蘊處界等。名義自性。如色受想等。名義自性名義差別。如無常苦空等共相。
三別釋加行名義初釋煖位二釋頂位三釋忍位四世第一。
初釋煖位。
依明得定發下尋思觀無所取，立為煗位，謂此位中創觀所取名等四法，皆自心變，假施設有，實不可得。初獲慧日前行相故立明得名，即此所獲道火前相，故亦名煗。
依明得定。至立為煖位。釋前依初位。立煖位也。謂此位中。創觀所取。至實不可得。轉釋發下𡬶思觀無取也。初獲慧日前行相故。轉釋定名明得也。即此所獲道火前相故亦名煖。轉釋煖位也。慧日前相者。如日雖未出。先有精色。指三摩地中初得慧前方便智明也。道火前相者。如火雖未出。先有熱氣。指此位中先得智火前行相也。問。明得與𡬶思何別。曰。明得是定。𡬶思是慧。由定生慧曰發。以初對後而明尚未勝曰發下也。問。尋思豈不是明。曰。𡬶思固明。是明所發。故屬于慧。明得雖照。不離三三摩地。故屬于定耳。
二釋頂位。
依明增定，發上尋思觀無所取，立為頂位，謂此位中重觀所取名等四法，皆自心變，假施設有，實不可得，明相轉盛，故名明增。尋思位極。故復名頂。
依明增定至立為頂位。釋前依後位立頂位也。謂此位中重觀所取至實不可得。轉釋發上𡬶思觀無所取也。明相轉盛故名明增。轉釋明增定也。𡬶思位極故復名頂。轉釋頂位也。𡬶思之智。從明增發。對明得所發為勝。曰上𡬶思也。
三釋忍位。
依印順定，發下如實智，于無所取决定印持，無能取中亦順樂忍。既無實境離能取識，寧有實識離所取境？所取、能取相待立故。印順忍時總立為忍，印前順後立印順名，忍境識空，故亦名忍。
依印順定。至亦順樂忍。釋前依初位立忍位也。既無實境至相待立故。轉釋無所取無能取也。印順忍時總立為忍者。轉釋樂名忍。印持亦名為忍。以無能取中。順樂忍可于心名為中忍。于無所取。决定印持名下忍故。印前順後立印順名者。轉釋印順定也。忍境識空故亦名忍。含釋上忍于忍空中也。以上忍不但順樂于能取。亦能忍空于能取之識。故智名如實。對前二𡬶思之方便言也。定發實智曰下。以創得智果。對後之增上言也。又忍即別境中勝解。具印持决定順樂忍可。今曰印順。二皆備矣。
四世第一。
依無間定發上如實智，印二取空，立世第一法。謂前上忍唯印能取空，今世第一法二空雙印，從此無間必入見道，故立無間名。異生法中此最勝故，名世第一法。
依無間定。發上如實智。印二取空。立世第一法。釋前依後位立世第一位也。謂前下忍印所取空。中忍順能取空。上忍唯印能取空。猶涉次第。今世第一法。二空雙印。不屬次第。轉釋印二取空也。從此無間必入見道立無間名。轉釋無間定也。異生法中此最勝故。名世第一。轉釋世第一也。又定發實智曰上。對前創得之下為殊勝故也。
四總結加行名義。
如是煗、頂依能取識觀所取空，下忍起時印境空相，中忍轉位于能取識如境是空。順樂忍可，上忍起位印能取空，世第一法雙印空相。
總結四加。俾脈絡貫串。義易見也。謂如是煖頂二位。下上𡬶思觀名等四。所取是空而未能印。下忍于無所取。雖决定印持。于能取尚未能忍。中忍于無能取能順樂忍可于心。而猶未能印。上忍于無能取則印空矣。然而似屬次第。唯世第一法。能所二相雙印其空。殊無先後。四加之義。總之若此。
五承前屬對頌文。
皆帶相故未能證實，故說菩薩此四位中猶于現前安立少物，謂是唯識真勝義性。以彼空、有二相未除，帶相觀心有所得故。非實安住真唯識理，彼相滅已方實安住。依如是義故有頌言：菩薩于定位，觀影唯是心，義想既滅除，審觀唯自想，如是住內心，知所取非有，次能取亦無，後觸無所得。
初釋頌。二引證。屬對者。以前釋名義屬于頌文。而相對顯。其義自明。何則。如上所明煖頂二位。未能無相。忍與第一。亦未無相。皆帶相故。未能證實真如。故說菩薩此四加行位中。猶于現前安立少物。心上變如而緣。謂是唯識真勝義性也。以彼前二位中有相未除。後二位中空相未除。帶相觀心。有所得故。非實安住真唯識理。然必如何安住耶。彼相滅已。方實安住。以相滅無物。無物無得。無得真現。真現是實安住。依如是義。故有頌言。菩薩于定位。觀影唯是心。此即煖位。義想既滅除。審觀唯自想。此即頂位。如是住內心。知所取非有。即中下二忍。次能取亦無。即上忍位。又合上三句即世第一位。後觸無所得。即見道位。世親攝論釋云。菩薩于定位觀影唯是心者。謂觀似法似義影像。唯是其心。義想既滅除審觀唯自想者。謂此位中。義想既遣。審觀似義似法之相。唯是自心。如是住內心者。能攝自心住于無義。即是令心住于內心。知所取非有者。謂了所取義無所有。次能取亦無者。由所取既是非有。故能取心能取性亦不能成。後觸等者謂從此後。觸證真如。無所得故。名無所得。又末句即上彼相滅已。方實安住。
六依位辨惑伏義。
此加行位未遣相縛，于麤重縛亦未能斷，唯能伏除分別二取，違見道故。于俱生者及二隨眠有漏觀心有所得故，有分別故，未全伏除，全未能滅。
辨此位伏斷之惑也。相縛即少物。謂空有二相。麤重。即分別二障種子。二取。即分別二障現行。俱生二障。俱生現行也。及二隨眠。俱生種子也。未全伏除者。于二障俱生現行。未全伏除也。全未能滅者。二障俱生種子。全未能滅也。有所得。有分別。未全伏滅之故也。脈絡是加行位。未遣相縛于分別二障麤重。亦未能斷。唯能伏除分別二障現行。以麤重違見道故。直至見道。方能斷也。于二俱生現行伏除未全。于二俱生種子全未能滅。以帶相觀心既是有漏。有所得故。有分別故。未全伏滅。又惑之伏斷既明。位之分齊愈顯。是以辨也。
七明位所觀二諦。
此位菩薩于安立諦非安立諦俱學觀察，為引當來二種見故，及伏分別二種障故，非安立諦是正所觀，非如二乘唯觀安立。
辨此位菩薩所觀。與二乘別也。安立者。于苦等諸法中。安立苦等四諦理。即四諦真如也。非安立者。三無性所顯二空真如。通一切法無有差別。名非安立。離諸顛倒無有變異。故名為諦。即清淨真如也。為引二見。伏二障故者。俱學觀察之由也。以學觀安立諦。為引相見道。伏分別障。學觀非安立諦。為引真見道。伏俱生障也。非安立諦是正所觀。非如二乘唯觀安立。見大小觀之不同也。俱觀己勝唯觀。况更正觀耶。大論問云。若安立諦建立為諦。何因緣故更復顯示非安立諦。答。若離非安立諦。二種解脫不應道理。謂于相縛及麤重縛。所以者何。若有行于諸安立諦。彼一切行。皆行有相。行有相故。于諸相縛不得解脫。于諸相縛不解脫故。于麤重縛亦不解脫。若有行于非安立諦。不行于相不行于相故。于諸相縛便得解脫。于諸相縛得解脫故。于麤重縛亦得解脫。問。若唯由彼非安立諦。于一切縛解脫清淨。何緣顯示安立諦耶。答。為令資糧。及方便道。得清淨故。
八根滿依起定界。
菩薩起此煗等善根，雖方便時通諸靜慮，而依第四方得成滿，託最勝依入見道故。唯依欲界善趣身起，餘趣厭心非殊勝故。此位亦是解行地攝，未證唯識真勝義故。
根滿。善根圓滿。依起定界者。根依第四靜慮滿。根依欲界人中善趣起也。煖等名善根。資生究竟位故。方便時者。謂五停心。別相念。總相念。及四加行。共七方便。對後見道之真實言也。通諸靜慮。謂從初至第三靜慮。依第四方得成滿者。以捨念清淨。喜樂覺觀之動皆捨。諸佛一切功德。亦依此生。名最勝依。煖等四法。託此勝依。方得成滿。入見道故。唯依欲界人中善趣起者。以餘趣厭離之心非殊勝故。未證唯識真勝義者。解行所攝之由也。問。餘趣不殊勝。何止厭心。答厭不殊勝。慧及諸心不勝可知。問。獨舉厭心者何。答。厭勝欣勝。欣勝故行成。互為低昂。厭最有力。故獨舉也。若夫欣厭雙忘。法愛俱寂。此又非所語于初心方便者也。
三通逹位初本論二論釋。
初本論。
次通逹位其相云何？頌曰：
若時于所緣，智都無所得。爾時住唯識，離二取相故。
二論釋初申頌義二解位名。
初申頌義初通申頌義二別釋智分。
初通申頌義。
論曰：若時菩薩於所緣境無分別智都無所得，不取種種戲論相故。爾時乃名實住唯識真勝義性，即證真如，智與真如平等平等俱離能取、所取相故，能、所取相俱是分別，有所得心戲論現故。
論曰。頌云若時于所緣。若時菩薩于所緣境也。智都無所得。無分別智都無所得也。以能取所取。對真實名戲論相。不取種種戲論相。則能所皆寂。曰都無所得也。爾時住唯識。爾時乃名實住唯識真勝義性也。離二取相故者即證真如。證真如者。智與真如平等平等。無二無別。俱離能取所取相故。必俱離者。能所取相。俱是分別。有所得心。戲論現故。是則本智如。無有分別可知。如勝鬘謂。無有智外如。為智所證。無有如外智。能證于如是也。
二別釋智分。
有義此智二分俱無，說無所取、能取相故。有義此智相、見俱有，帶彼相起名緣彼故。若無彼相名緣彼者，應色等智名聲等智。若無見分，應不能緣，寧可說為緣真如智？勿真如性亦名能緣，故應許此定有見分。有義此智見有相無，說無相取不取相故。雖有見分而無分別，說非能取，非取全無。雖無相分，而可說此帶如相起，不離如故。如自證分緣見分時不變而緣，此亦應爾。變而緣者便非親證，如後得智應有分別。故應許此有見無相。
頌云。智都無所得。論文雖釋智分有無。解殊不一。故備陳其說。詳辨于是非也。初二分俱無。次二分俱有。三見有相無。俱無者。說無所取能取相故。意以緣真如智。無能所取。是以相見二分俱無也。俱有者。帶彼相起是有相。名緣彼故是有見。若無彼相。名緣彼者。應色等智。名緣聲等智矣。有是理乎。故應許此定有相分。若無見分。應不能緣。寧可說為緣真如智。勿真如性。亦名能緣。有是理乎。故應許此定有見分。二解相違如此。三師出正義云。見有相無。釋云。說無相取。不取相故。謂真如無相可取。曰說無相取。正智不取于相。曰不取相故。是則無相取。不取相。是無相分。非無見分也。恐難。既有見分。即有分別。頌文何言離二取耶。釋云。雖有見分。而無分別。說非能取。非取全無。故有見分也。恐難。既無相分。何名緣彼。釋云。雖無相分。而可說此緣真如智。挾帶真如之體相而起。不離真如說名緣彼。非帶相分影像而起。名緣彼也。例如自證緣見分時。不變而緣。此亦應爾。若變而緣。便非親證。如後得智。應有分別。豈本智無分別之謂哉。故應許此有見無相。然大意是智無分別。非無能照曰有見。挾帶如體。如不離智曰無相也。甄別之精如此。連前初申頌意竟。
二解位名初總釋位名二別釋位名。
初總釋位名。
加行無間此智生時體會真如，名通逹位。初照理故，亦名見道。
前問通逹位相。舉頌已答。論釋頌義。雖括于通別。然微細未陳。恐纖塵不透。重圍之隔也。故復釋位名以盡其相耳。加行無間。智所由生也。此無分別智生時。智與如通曰體。智與如逹曰會。故曰體會真如。名通逹位。見即是道。言初者。二地已上。皆能照理。餘通別義。故此言初。又加行無間。此智生時。即若時于所緣。智都無所得也。體會真如。即爾時住唯識。離二取相故。良以頌答位相。若未釋名。名且宛然于相。此以相釋名。殊非酬相。相則宛然于名釋名又所以顯相也。讀者詳之。
二別釋位名初釋真見道名二釋相見道名三簡二道證攝四明現觀相攝五總結示勝益。
初釋真見道名。
然此見道略說有二：一、真見道，謂即所說無分別智。實證二空所顯真理，實斷二障分別隨眠，雖多剎那事方究竟，而相等故，總說一心。有義此中二空二障漸證漸斷，以有淺深麤細異故。有義此中二空二障頓證頓斷，由意樂力有堪能故。
雙釋二名曰總。單釋一名曰別。雖釋二名。多義攝于少文。總即是畧。雖釋一名。博義衍于豐文。別即是廣。故亦名廣釋也。初列數。二釋真。三通妨。四解異。真見道者。實智實證實斷也。謂根本無分別實智。于二空所顯真理實證。于二障分別種子實斷。故曰真見道。又曰如實位也。恐難。加行道一剎那修。無間道一剎那斷。解脫道一剎那證。勝進道一剎那入。既多剎那。事方究竟。但說一心。名真見道者何也。故釋云。雖多剎那。事方究竟。而真如始終。平等無有二相。故總說一心。漸頓斷證者。解有不同。漸者。以斷我執。證我空曰麤淺。斷法執證法空曰深細。淺深麤細既異。斷證不無先後。故曰漸也。頓者。以由意樂力。有堪能故。謂加行時。意樂有力。樂斷即斷。樂證即證。不須漸次。故曰頓也。二說不同。不可偏廢。以學歸唯識。習有多根故也。
二釋相見道名初明緣非安立諦三心二明緣安立諦十六心三明合安立諦為九心四結相見道惟是假說。
初明緣非安立諦三心。
二、相見道。此復有二：一、觀非安立諦，有三品心：一、內遣有情假緣智能除輭品分別隨眠，二、內遣諸法假緣智能除中品分別隨眠，三、徧遣一切有情諸法假緣智能除一切分別隨眠。前二名法智，各別緣故。第三名類智，總合緣故。法真見道二空見分自所斷障無間解脫別總建立，名相見道。有義此三是真見道，以相見道緣四諦故。有義此三是相見道，以真見道不別緣故。
明三心相見道也。初列數。二正釋。三效法。四陳解。非安立諦。即是真如。觀非安立諦有三品心者。即三種智。一內遣有情假緣智。二內遣諸法假緣智。三徧遣一切有情諸法假緣智。假對實言。無體之稱也。三皆曰假。則有情非有情。我執安在。諸法非諸法。法執何存。情境齊虚。我法無寄。今以能緣之智。返照內身不實。遣去有情之假。將見我執分別種子。對中品名下品者。敵體相違。堪能除之矣。以能緣之智。返照內蘊不實。遣去諸法之假。將見法執分別種子。對輭品名中品者。敵體相違。堪能除之矣。以能緣之智。徧照情法不實。遣去一切內外有情諸法之假。將見于我法一切分別種子。對前二名上品者。敵體俱違。能雙除之矣。分之三品心曰三緣智。合之前二名法智。我法各別緣故。第三名類智。我法總合緣故。此相見道中觀諦心智矣。相見道名。從何立耶。故云法真見道云云也。真見道中。有二空自證分。見分親證真如。而見分中。有無間解脫人法四種。見分無間道中。人空見分智。斷煩惱障。法空見分智。斷所知障。見分解脫道中。人空見智。證人空理。法空見智。證法空理。此名為別。總二空智。總斷二障。總證二理。名之為總。是則各法人法二見之別。立初二心。總法人法二見之總。立後一心。故云法真見道。二空見分無間解脫。總別建立。名相見道。問。前名輭。次名中。後不出上品者何也。曰。文欲整故。義自見故。欲整者。輭品中品一切三種對定。更加上品二字。文不齊故。况前二既曰輭中。此自可知。故不言也。問。輭中上三。為約惑立。為約智立耶。曰。若論人法二障。人有上下。法亦上下。麤者為上。細者為下。二麤各別除之。以智猶弱。別緣內外。別斷內外。未能雙斷。上品智能雙緣內外。方能雙斷內外故也。此則隨智說輭中上。初智斷者名輭。次智斷者名中。後智斷者名上。若約煩惱惑立。則最後所斷名輭。中間所斷名中。最初所斷名上。今隨智說輭中上也。雖然惑智既爾雙明。品第自然交徹。以智望惑。下何非上。以惑望智。上豈非輭。彼隨時以立名。我即義以通法。何用不臧。緣四諦故。錯以必四緣而後別也。不別緣故。反其不別者。乃所以為別也。然則此以相名。為別緣也。復何辨哉。
二明緣安立諦十六心。
二、緣安立諦，有十六心，此復有二：一者依觀所取、能取，別立法類十六種心。謂于苦諦有四種心：一、苦法智忍，謂觀三界苦諦真如，正斷三界見苦所斷二十八種分別隨眠；二、苦法智，謂忍無間觀前真如，證前所斷煩惱解脫；三、苦類智忍，謂智無間無漏慧生，于法忍智各別內證，言後聖法皆是此類；四、苦類智，謂此無間無漏智生，審定印可苦類智忍。如于苦諦有四種心，集、滅、道諦應知亦爾。此十六心八觀真如，八觀正智。法真見道無間解脫見自證分，差別建立，名相見道。二者依觀下上諦境別立法類十六種心。謂觀現前不現前界苦等四。各有二心：一、現觀忍，二、現觀智。如其所應，法真見道無間解脫見分觀諦。斷見所斷百一十二分別隨眠，名相見道。
以十六心。名相見道也。初總標心數。二別釋能所。三別釋上下。能所者。依觀所取真如。別立法忍法智。依觀能取正智。別立類忍類智。于苦等四諦共有十六種心。苦四種者。一苦法智忍。二苦法智。三苦類智忍。四苦類智。苦法智忍者。苦謂觀三界苦諦。法謂觀三界苦諦真如。智謂加行道中緣苦法智。忍謂無漏忍。忍可樂欲前之苦法智也。此苦法智忍。正斷三界見苦所斷二十八種分別隨眠謂欲界苦下有十。上二苦下各除于嗔故也。二苦法智者。謂能緣苦如之智。即前忍果。由前忍無間故。此智現前。智現前時。觀察真如。證前所斷煩惱解脫。三苦類智忍者。謂苦法智無間。即有無漏慧生。此第三心。于一剎那。各別內證。謂以類忍證法忍。以類智證智也。言後聖法皆是此類者。謂二心後。乃至無學。一切聖法。依此二心。彼得生故。四苦類智者。謂此第三類忍無間。有無漏智生。此智但緣第三苦類智忍。故云審定印可苦類智忍也。苦既如此。餘三皆然。八如八智者。謂法忍法智。觀如覺悟所取故。類忍類智。觀智覺悟能取故。四諦亦爾。法真見道等者。謂此相見道中。苦法智忍。倣真見道無間道中。見分斷苦諦下惑。相見道中苦法智。倣真見道解脫道中。見分證苦諦下理。相見道中苦類智忍。倣真見道第一心無間道中。自證緣見分。相見道中苦類智。倣真見道第二心解脫道中。自證緣見分。故謂法真見道。乃至差別建立。名相見道也。下上者。依觀下上諦境。別立十六種心。下謂觀現前欲界。上謂觀不現前上二界。十六者。欲界苦等四諦。各有法忍法智二心。上二苦等四諦。各有類忍類智二心。下八上八。共十六也。今論但舉欲界苦諦以為法耳。曰現觀忍。是前無間道。現觀智。是前解脫道。如其所應。法真見道等者即法忍。法真無間見分斷欲界惑。法智。法真解脫見分證欲界理。上界類忍緣上界如。法無間道斷上界惑。類智緣上界如。法解脫道證上界理。百一十二者。以上四諦各除于嗔故也。論中不言法自證者。以觀智即法自證。今既不觀于智。故不法也。問。前文類忍類智每諦皆具。而今獨以上二名類者何也。曰。前是總觀三界一苦。則三界皆苦等故。法二觀如。類二觀智。法類復有因果淺深。其觀則該而細。今觀作于前觀之後。力盡于前。此漸麤故。是以欲界但云法忍法智。上二合以類忍類智而已。類者比類。上二可比欲界而觀也。類者類聚。上二聚合而為一也。上之類忍猶下之法忍。上之類智猶下之法智也。若前云類忍。總證法之忍智。前云類智。總證類之智忍。則前類殊非今類。今類豈得為前類耶。問。然則前觀完備。今有缺耶。曰。無間解脫之見分不離自證。則下上雖單云法類。自證自在。類忍類智亦自在矣。以上文已詳故。觀不欲繁故。自然故。意自會故。
三明合安立諦為九心。
若依廣布聖教道理，說相見道有九種心。此即依前緣安立諦二十六種止觀別立。謂法類品忍智合說各有四觀即為八心，八相應止總說為一。雖見道中止觀雙運，而于見義觀順非止，故此觀止開合不同，由此九心名相見道。
以九心名相見道也。初正明。二通妨。依廣布等者。初十六心依能所有。次十六心依上下有。此九心依廣布聖教道理有也。依前兩種十六止觀別立。合說各四。即為八心。前能所取。苦諦下法類忍智合為一心。餘三亦爾。次上取現前不現前苦諦現觀忍智合為一心。餘三亦爾。前後共有八心。連八觀相應之止。總為一心。止觀合說故有九種。恐難云。菩薩于見道位。止觀雙運。何得觀多止少耶。故通云。雖止觀雙運。見義為要。觀順見義。止非見故。開觀為八。止合為一曰九種心。名相見道也。
四結相見道惟是假說。
諸相見道依真假說世第一法無間而生及斷隨眠，非實如是。真見道後方得生故，非安立後起安立故，分別隨眠真已斷故。
初正結假說。次出其所以。意謂真見道後方得生故。非實如是。非安立後起安立故。非實如是。分別隨眠真已斷故。非實如是。然而必假說者。真愈顯故。相愈明故。法門備故。逗機盡故。上釋第二相見道名竟。
三簡二道證攝。
前真見道證唯識性，後相見道證唯識相，二中初勝，故頌偏說。前真見道根本智攝，後相見道後得智攝。諸後得智有二分耶？有義俱無，離二取故。有義此智見有相無，說此智品有分別故，聖智皆能親照境故，不執著故說離二取。有義此智二分俱有，說此思惟似真如相，不見真實真如性故。又說此智分別諸法自共相等，觀諸有情根性差別而為說故。又說此智現身土等為諸有情說正法故，若不變現似色、聲等，寧有現身說法等事？轉色蘊依不現色者，轉四蘊依應無受等。又若此智不變似境，離自體法應非所緣，緣色等時應緣聲等。又緣無法等應無所緣緣。彼體非實無緣用故，由斯後智二分俱有。
此簡真見相見證攝不同。詳辨通逹之相也。初明二見所證性相。二明二見所攝根後。三徴後得二分有無。四釋後得二分有無。于釋後得中。初師見相俱無。次師見有相無。三師出正義云。相見俱有。所以然者。順釋其故有三。反顯義亦有三。順釋者。說此思惟似真如相。不見真實真如性故。夫能思惟心。豈非見分。所變似相。豈非相分。此其故之可順釋者一也。又說此智分別諸法自共相等。觀諸有情根性差別而為說故。夫能分別等豈非見分。自共相等豈非相分。此其故之可順釋者二也。又說此智現身土等。為諸有情說正法故。夫現他受用。即變似色。所說正法。即變似聲。所變聲色。豈非相分。能緣聲色。豈非見分。此其故之可順釋者三也。反顯者。若不變現似色聲等。寧有現身說法等事。若謂已轉依位。轉色蘊依不現色者。則轉四蘊依。應無受等。若無受等。應如土木。何名為佛。佛者覺也。既無受等。豈名覺乎。經云。因滅是色。獲得常色。受想識等。亦復如是。豈得無相見耶。此有相見之可反顯者一也。又若此智不變似境。離自體法。應非所緣。緣色等時。應緣聲等。夫似境是親緣相分。離自體法。是踈緣本質。欲有所緣。應托本質變似相分。不變似境則無親所緣。既無親緣。踈緣亦無。不見有法離親所緣。有踈緣故。若不變似色而能緣色。則不變似聲亦能緣聲矣。豈得無相見耶。此有相見之可反顯者二也。又緣無法等。應非所緣緣。彼體非實。無緣用故。夫無法是過未等無體之法。緣無法等。若不變影。應無所緣。彼體非實。無緣用故。如宗鏡謂第六緣龜毛兔角時。此所緣境。為有為無。若緣有者。則聖教不應喻徧計執。若言無者。無法無體。非所緣緣。若言此心無所緣緣。云何論說親所緣緣。能緣皆有。答謂若約所緣龜本無毛。兔本無角。則此本無。喻徧計執。若約能緣心。將緣此等無法之時。由無始來熏習力故。從識自證變起龜毛兔角相分。及緣此龜毛等見分。此二分與識自證。同一種生。是依他起。非體全無。不同本來無體龜毛等。故得親所緣緣。此有相見之可反顯者三也。既順復反。顯之更顯。種種理趣。相見昭然。此後得二分俱無固非。但有一分者豈得為是。故應二分。俱有為是也。
四明現觀相攝。
此二見道與六現觀相攝云何？六現觀者：一、思現觀，謂最上品喜受相應思所成慧。此能觀察諸法共相，引生煗等，加行道中觀察諸法，此用最猛，偏立現觀。煗等不能廣分別法，又未證理，故非現觀。二、信現觀，謂緣三寳世、出世間决定淨信，此助現觀，令不退轉，立現觀名。三、戒現觀，謂無漏戒，除破戒垢，令觀增明，亦名現觀。四、現觀智諦現觀，謂一切種，緣非安立，根本後得無分別智。五、現觀邉智諦現觀，謂現觀智諦現觀後，諸緣安立世、出世智。六、究竟現觀，謂盡智等究竟位智。此真見道攝彼第四現觀少分，此相見道攝彼第四第五少分。彼第二三雖此俱起，而非自性，故不相攝。
顯見于觀攝。更詳通逹之相也。初徴相攝。二明現觀。三正明攝。總之觀。觀照。依于靜慮。現。現前。離諸隱蔽。謂無分別智。照真如理。境智相應。炳然顯現曰現觀。如現觀頌云。出世間勝智。葢言用智而現觀也。能除見所斷。葢言非修斷也。無分別證得。葢言非未現證也。惟依止靜慮。葢言不依止無色也。別明現觀有六。一思現觀。二信現觀。三戒現觀。四現觀智諦現觀。五現觀邉智諦現觀。六究竟現觀。思現觀者。是歡喜地。三品中最上品喜受相應而非捨受。思所成慧為體。此慧能觀察諸法無常等共相。思能起修。引生煖等。雖未證理。于加行中觀察諸法之用最猛。偏立現觀名。煖等近見境界微畧。不能廣緣。故非現觀。信現觀者。以上品緣三寳决定淨信為體。雖通漏無漏。現觀是慧。此助現觀令不退轉。名信現觀。戒現觀者。以聖所愛身語等業為體。謂無漏道共戒。能除破戒之垢。令觀增明。故名戒現觀。現觀智諦現觀者。謂一切種。此在向位。但緣非安立諦。以通根後及見修二智。故言一切種。大論七十五卷中。說三心見道等。是此現觀。現觀邉智諦現觀者。謂現觀智諦現觀後。即緣非安立諦等後所得智。通漏無漏一切見修道。緣安立諦智。大論七十一卷中說緣安立諦境慧。是此自性。瑜伽謂此現觀後所後之智。名現觀邉智。又云從前現觀起已。于上下諸諦中二二智生是名現觀邉智諦現觀。究竟現觀者。謂盡智等究竟位智。盡智者。由因盡所得智等。等無生智。無生智者。謂由果斷所得智。即無學道後無生智等也。究竟位智者。佛果位中智故。又盡智等者。二障永盡。總云究竟位智。瑜伽云。謂由永斷修所斷故。所有盡智無生智生。或一向出世。或通世出世。于現法中。一切煩惱。永斷决定于當來世。一切依事。永斷决定名究竟。現觀相攝者。此真見道攝彼第四現觀少分。以第四現觀有根後二智。此真見道。唯通非安立諦根本少分故也。此相見道攝彼第四第五少分。以第五現觀。通見修斷。此相見道。唯見所斷。曰少分。亦通第四後得少分故。亦曰少分也。彼第二三。雖此俱起。但能助令不退。助令增明。而非自性。故此不攝。又前不攝者。以曾習故。後不攝者。尚未起故。又六現觀體用。詳顯揚十七卷。恐繁不引。
五總結示勝益。
菩薩得此二見道時生如來家。住極喜地，善逹法界，得諸平等。常生諸佛大集會中，于多百門已得自在，自知不久證大菩提，能盡未來利樂一切。
諸平等者。謂一切眾生平等。一切諸佛平等。一切菩薩平等。多百門者。經云。入此地已。得百三昧。見百諸佛。震動百世界。化百土眾生。入于百法門。知百劫事。及見百菩薩以為眷屬。詳如攝論。問。此六現觀起于何處。曰。惡趣憂慼重故不起。色無色界欣掉重而厭羸劣故不起。唯欲界人天二處能起。而人天中。又唯五種補持伽羅能入。或無入者。以無我故。何等為五。一未離欲者。二倍離欲者。三已離欲者。四獨覺。五菩薩。而此等正入現觀分齊。從前修如理作意。故于見道位出世間正見得生。由正見故。身見戒取及疑三結永斷。齊如是位。當知已入。其餘現觀。相與利樂等。廣在顯揚十七卷。及大論七十五卷中。
四修習位初本論二論釋。
初本論。
次修習位其相云何？頌曰：
無得不思議，是出世間智。捨二麤重故，便證得轉依。
二論釋初釋第一句二釋第二句三釋第三句四釋第四句。
初釋第一句。
論曰：菩薩從前見道起已，為斷餘障證得轉依，復數修習無分別智。此智遠離所取、能取、故說無得及不思議。或離戲論，說為無得，妙用難測名不思議。
釋答修習位初句頌相也。從初地勝進至金剛後心。總名修習位。答此位相之問。以四句該之。今釋首句有二。初原修所為。次正釋首句。見道起已等者。見道位中三心。初無間斷惑。中解脫證理。後勝進起修。今曰起已。正當後心。餘障。指俱生我法。為斷餘障證果。而復數習無分別智。不惟原修所為。且出所修法體也。此智遠離所取曰無得。遠離能取曰不思議。又能所遠離。總名無得不思議。或離戲論說為無得。體一真實故妙用難測名不思議用寂無方故。曰無得曰不思議。極讃此智之德也。
二釋第二句。
是出世間無分別智，斷世間故名出世間，二取隨眠是世間本，唯此能斷獨得出名。或出世名依二義立，謂體無漏及證真如。此智具斯二種義故獨名出世，餘智不然，即十地中無分別智。
頌云。是出世間智。釋云。是出世間無分別智。出世間者。斷世間故。斷世間者。斷二取隨眠世間故。又體無漏證真如。不落世間。智具此二。亦名出世。無漏故能斷。能斷故能證。釋似分隔。脈乃貫融。餘智謂後得。不然。無斷證等義也。即十地中無分別智者。無分別所屬之地也。
三釋第三句。
數修此故，捨二麤重。二障種子立麤重名，性無堪任違細輕故。令彼永滅，故說為捨。
數修此故。捨二麤重。無分別智不可不修。修之不可不數也明矣。二障種子立麤重名。指麤重之法也。性無堪任違細輕故。出麤重所由名也。輕細。或指無漏種。或指無分別智。令彼永滅。故說為捨。非暫伏名捨也。又捨者。統十地永斷一障二愚曰捨又種子。或名麤重名隨眠者有三種。一唯名麤重非隨眠。謂異熟品所攝及餘無記品所攝。二名麤重亦名隨眠。是煩惱品所攝。三信等善法。固非隨眠。亦非麤重。麤重復有現重相。剛強相。障礙相。怯劣相。不自在轉無堪能相。由有此相。順雜染品。違清淨品。相續而住。是故說為無所堪能不調柔相。詳具瑜伽。
四釋第四句初畧釋二廣釋。
初畧釋。
此能捨彼二麤重故，便能證得廣大轉依。依謂所依，即依他起，與染淨法為所依故。染謂虚妄徧計所執，淨謂真實圓成實性，轉謂二分：轉捨、轉得。由數修習無分別智斷本識中二障麤重。故能轉捨依他起上徧計所執，及能轉得依他起中圓成實性。由轉煩惱得大涅槃，轉所知障證無上覺，成立唯識意為有情證得如斯二轉依果。或依即是唯識真如，生死涅槃之所依故。愚夫顛倒迷此真如，故無始來受生死苦。聖者離倒悟此真如，便得涅槃畢竟安樂。由數修習無分別智斷本識中二障麤重，故能轉滅依如生死及能轉證依如涅槃，此即真如離雜染性。如雖性淨而相雜染。故離染時假說新淨，即此新淨說為轉依，修習位中斷障證得。雖于此位亦得菩提，而非此中頌意所顯。頌意但顯轉唯識性，二乘滿位名解脫身，在大牟尼名法身故。
畧釋第四句頌相也。初且牒頌標證轉依。二以二果通釋轉依。三以涅槃別釋轉依。文皆易見。依他指第八識。與染淨法為所依故。由數修習無分別等。出轉依之因也。成立唯識等者。出論之意也。如雖性淨而相雜染等者。恐疑如體本淨雜染安在。故云如雖等云云也。雖于此位亦得等者。恐疑此位二果雙得。何獨言涅槃。故云雖于此位亦得菩提而非此中頌意所顯。所顯者唯識性耳。此性在二乘滿位名解脫身。在大牟尼中名法身故。牟尼者。此云寂默。善寂空有二邉。默契中道故。獨言涅槃。以涅槃寂滅義也。
二廣釋初總徴標二別解釋。
初總徴標。
云何證得二種轉依？謂十地中修十勝行，斷十重障，證十真如，二種轉依由斯證得。
初釋十地初別釋二通釋。
初別釋初歡喜十法雲。
初歡喜。
言十地者：一、極喜地，初獲聖性，具證二空，能益自他，生大喜故。
極喜地。標地名。初獲等。釋喜故。下諸地標釋倣此凢人期願未遂之前。心恒不喜。己遂之後。相忘于喜。唯方遂之時。自不禁其中心悅豫而手舞足蹈之也。况始獲聖性之位。始證二空之理。始能利益自他乎。得未曾有。故不獨喜而喜之至。曰大喜。曰極喜也。瑜伽云。已入初地菩薩。正性離生。由己入故。不名異生。超過一切所有怖畏。得未曾得無上法故。常能安住極喜。廣之則此地得二十五三昧。破二十五有等也。豈不極喜。
二離垢。
二、離垢地，具淨尸羅，遠離能起微細毀犯煩惱垢故。
承前初地。如華嚴論云。如是已證正位。依出世間道因清淨。說第二離垢地。具淨尸羅等。釋離垢所由名也。夫犯戒之業。始于能起之惑。曰遠離微細煩惱。麤惑可知惑且遠離。業又可知。詳之。遠離有三。一對治遠離。具別解脫及定道二共戒故。二即因遠離。遠離能起微細毀犯煩惱故。三果行遠離。遠離犯戒不善業故。又細對麤言。能起之惑有麤細。犯戒之業亦麤細。麤必故犯。細必悞犯。細尚遠離。故犯自絕。問。此名具淨尸羅。初地豈無戒耶。曰。清涼云。性戒成就。非如初地思擇護戒也。又離初地歡喜。亦名離垢。瑜伽云。已入二地菩薩。于毘柰耶中。法爾獲得止息一切聲聞所學自性。能于身語意業。清淨現行。故能遠離諸犯戒垢。
三發光。
三、發光地，成就勝定大法總持，能發無邉妙慧光故。
承前二地。如深密云。前位能持微細戒品。未得圓滿世間等持等至。及圓滿聞法總持。為令得此。因說此地令勤修學。照了當地諸法曰慧光。聞思修三。廣無涯際。莫可測識。曰無邉妙慧光。總持即陀羅尼。曰大法者。即廣大教法聞持陀羅尼也。勝定謂三摩地。亦曰奢摩他。即等持等至。等持者。平等持心。趨一境故。等至者。遠離沉掉。至一境故。然則名發光地者。以發無邉妙慧光故。能發妙慧光者。以成就大法總持故。勝定總持。能持能發。妙慧發光。所持所發也。問。未見道前。未嘗不修三學。然既登初地名為正位。是出世依。復修三學。雖地地皆妙。然各就增盛而言。則二地當戒。三地當定。今曰發光。豈非是慧。曰。雖名為慧。不離勝定。故瑜伽云。獲得強盛奢摩他。由此證得爾燄光明。則即定之慧。慧不離定。
四燄慧。
四、燄慧地，安住最勝菩提分法，燒煩惱薪，慧燄增故。
承前三地。如解深密。明四種清淨能攝諸地。前三即意樂戒定增上三清淨。此第四地。訖于佛地。名慧增上。而慧有多種。此地正明覺分相應增上慧住故。又前地雖得盛定總持。而未得菩提分法。捨于定愛及與法愛。令備修證彼行。故次此而云燄慧地。前勝定未忘名定愛。聞持未忘名法愛。定法既在。慢惑自成。亦所謂煩惱薪也。今以安住最勝覺分法故。根本智火。燒根隨惑薪為灰燼。雖前亦有慧。此慧燄增。故名燄慧。雖由安住而能燒薪。亦由燒薪而善安住。如瑜伽云。已入四地菩薩。于內獲得強盛毘婆舎那道故。建立能燒煩惱智燄。由此能于如其所證一切所有菩提分法。安立善巧。
五難勝。
五、極難勝地，真、俗兩智行相互違，合令相應，極難勝故。
承前四地。如攝論云。初二三地。相同世間。四五六地。寄同聲聞。則四地寄初果。乃至五地寄羅漢。後六既觀緣起。寄同緣覺。以七地未離分段。故四五六七。寄同聲聞。此約位言也。又約三學而言。則前覺分相應慧。此明諸諦相應慧。更約出世而言。則前得出世。未能順世。今能五明順世。再約所得而言。前得三十七菩提分法。今攝方便所攝菩薩。故次前而言極難勝地。行相互違。有分別無分別也世親云。真諦智是無分別智。世間工巧等智是有分別智。此二相違。應修令合。能合難合。令相應故。名極難勝。緣三地同世。未能得出。四地雖出。不能隨俗。多滯二邉。莫能度越。今出而能隨。巧逹五明。真俗不礙。偏滯遠離。難度能度。故名極難勝。瑜伽云。已入五地菩薩。超過一切世間智故。超過一切聲聞獨覺智故。能昇悟入不思議諦。極難勝道是也。問。後後必勝前前。此難勝名極。後殆何如。曰。以此初得。偏受其名。自是望前以立。不應對後為難。又由此真俗始得相應。後當展轉增上。以滿其量耳。
六現前。
六、現前地，住緣起智，引無分別最勝般若，令現前故。
承前五地。如瑜伽云。前地雖能于生𢀸涅槃棄捨。一向背趣。而未能于生𢀸流轉。如實觀察。又由于彼多生厭故。未能久住無相作意。為令于此得圓滿故。精勤修習。故次云現前地。緣起。從因緣起。有分別智也。住緣起。于生𢀸流轉。甚深緣起道理。如實觀察。安住于其中也。有染有淨。非無分別。無染無淨。是名甚深般若。生𢀸涅槃。非無分別。無生𢀸涅槃。是名甚深般若。今以住緣起智。如實觀察。妙逹緣生。引無分別大智最勝般若顯現在前。親如目覩。曰現前地。如深密云。現前觀察諸行流轉。又于無相多修作意。方得現前。正攝論所謂由緣起智。能令般若波羅蜜多現在前故也。極而言之。生𢀸是凢夫行。涅槃是二乘行。生𢀸涅槃是菩薩魔事。智論云。除諸法實相。餘皆魔事。今引無分別最勝般若現前。則能契實相而遠魔事矣。
七遠行。
七、遠行地，至無相住功用後邉，出過世間二乘道故。
承前六地。如瑜伽云。前地雖能多住無相作意。而未能令無相作意。無間無缺。多修習住。為令滿故次云遠行地。善修證故。入至無相住功用後邉。後邉者。世間二乘名前名近。今則出過世間二乘道。故曰後曰遠也。又從前遠來。起無相行。至功用邉名後。此功用行邉。能遠至後位亦名後也。故瑜伽云。已入七地菩薩。于有加行無間缺無相界。作意能極遠入于加行道。已到究竟。正深密所謂能遠證入無缺無間無相作意。與清淨地共相鄰接名遠行地也。
八不動。
八、不動地，無分別智任運相續，相用煩惱不能動故。
承前七地。如瑜伽云。雖于無相作意無間無缺。多修習位。而未能于無相中捨離功用。又未能于相自在修習得滿。且前三地寄同世間。次四地寄同三乘。今地寄同一乘。故次言不動地。不動者。煩惱名相用。不起分別名無相。分別纔起。名相煩惱。捨離功用名無功用行。一有功用名用煩惱。前六地為相用所動。第七雖得無相。猶住無相功用。今此地中。報行純熟。無分別智。于無相觀。任運無間。任運故。用不能動。相續故。相不能動。故云相用煩惱不能動曰不動地也。深密亦云。由于無相。得無功用。于諸法中。不為現前煩惱所動是也。
九善慧。
九、善慧地，成就微妙四無礙解，能徧十方善說法故。
承上八地。如瑜伽意云。前雖無相住中。捨離功用。亦能于相自在。而未能于異名眾相。訓詁差別。一切品類宣說法中。得大自在。為令此分得圓滿故。次云九地。四無礙者。一法無礙解。了知一切法句故。二義無礙解。通逹一切義理故。三辭無礙解。分別一切言辭故。四樂說無礙解。喜樂而說。隨所宜故。能徧十方善說法故者。如莊嚴論云。九地中四無礙解。最為殊勝。云何勝耶。謂此菩薩于一剎那。普答三千大千世界。所有人天異類異音異義問。此菩薩。能以一音普答眾問。徧斷眾疑。由此觀之。如是善說。乃名最勝。如是最勝。即微妙義。如是微妙。故名善慧。
十法雲。
十、法雲地，大法智雲，含眾德水，蔽如空麤重，充滿法身故。
承上九地。如瑜伽云。雖于一切品類宣說法中。得大自在。而未能得圓滿法身。現前證受。令精勤修習。已得圓滿。故次言法雲地。法雲者。總緣一切諸法之智曰大法智。滿證法身之智。亦大法智也。陀羅尼門。諸三昧門。曰眾德。曰大法智雲。含眾德水。者。智能蔵彼眾德。如雲含水。有生彼勝功能故也麤重。即所知少分。及煩惱惑種。麤重如空者。喻廣大義。蔭蔽。隔斷義。蔭蔽一切。如空麤重充滿法身者。謂此智能蔭蔽廣大之惑。不令障礙。如攝論云。又如大雲覆隱。如空廣大無邉惑智二障故。又此智充滿所證所依法身。猶如大雲充滿虚空故。問。瑜伽云。麤重之身廣如虚空。法身圓滿。譬如大雲。與法身如空。智如雲異者何也。曰。約寂曰法身。約照曰智身。全寂全照。法滿智滿故。言別而義相融也。然總其要畧。前地雖得說法自在。法身未滿。此則以智含德。徧斷諸障。徧證法身也。
二通釋。
如是十地總攝有為、無為功德以為自性，與所修行為勝依持，令得生長，故名為地。
通釋自性及地名也。四智之中。妙平二智既在因位。必渉有為。地地所證真如。即是無為。總攝此二功德以為十地自性。然名為地者。有依持生長義。故今諸地與所修行為勝依持。令得生長。如本業經云。地名為持。能持百萬阿僧祇功德故。亦名生成。生成一切因果故是也。
二釋十行初正釋十行二義類分別。
初正釋十行初指行總標二別列數目三別明體性。四別明依止五別不增減六別明次第七別明修滿。
初指行總標。
十勝行者，即是十種波羅蜜多。
二別列數目。
施有三種，謂財施、無畏施、法施。戒有三種，謂律儀戒、攝善法戒、饒益有情戒。忍有三種，謂耐怨害忍、安受苦忍、諦察法忍。精進有三種，謂被甲精進、攝善精進、利樂精進。靜慮有三種，安住靜慮、引發靜慮、辦事靜慮。般若有三種，謂生空無分別慧、法空無分別慧、俱空無分別慧。方便善巧有二種，謂迴向方便善巧、㧞濟方便善巧。願有二種，謂求菩提願、利樂他願。力有二種，謂思擇力、修習力。菩有二種，謂受用法樂智、成熟有情智。
列十種名數。使知各各有差別也。前六各三。後四各二。施三者。無染心捨資生具曰財施。止損害濟㧞驚怖曰無畏施。無染心如實說法曰法施也。戒三者。諸惡莫作曰律儀戒。眾善奉行曰攝善法戒。無生不度曰攝眾生戒也。忍三者。如仙人忍惡王之割。羅泣外道之打等。乃是成熟有情之因。曰耐怨害忍。寒熱饑渴。皆能忍受。種種逼迫。無有退轉。乃是當來成佛之因。曰安受忍。如實觀察。堪忍甚深廣大之法。是前二忍所依止故。曰諦察法忍也。進三者。立大誓願不可撓。曰被甲精進。方便進修。綂諸善法。曰攝善精進。化利眾生。無有止息。曰利樂精進也。禪三者。得現法樂住。離慢見愛。得清淨故。曰安住靜慮。引發六種神通殊勝功德。曰引發靜慮。欲饒益諸有情類。以能止息饑儉疾疫諸怖畏等苦惱故。曰辦事靜慮也。慧三者。斷我執所證曰生空無分別慧。斷法執所證曰法空無分別慧。雙斷二執所執曰俱空無分別慧也。方便二者。所作施等。不為自求。迴向有情。不住生𢀸。曰迴向方便善巧。為㧞濟有情。不專利己。不住涅槃。曰㧞濟方便善巧也。願二者。佛道無上誓願成。曰求菩提願。眾生無邉誓願度曰利樂他願也。力二者。正思决擇應作不應作。能伏一切正行等所對治障。曰思擇力。所修靜慮等。有勝堪能。無有怯弱。善行决定。曰修習力也。智二者。由施等六種。成立此智。復以此智。成立六種。而助般若。令所修滿足。曰受用法樂智。由此妙智。能正了知此施戒等。如所聞法。饒益一切有情。亦令受用大乘法樂。曰成熟有情智也。
三別明體性。
此十性者，施以無貪及彼所起三業為性，戒以受學菩薩戒時三業為性，忍以無瞋、精進、審慧及彼所起三業為性，精進以勤及彼所起三業為性，靜慮但以等持為性，後五皆以擇法為性，說是根本、後得智故。有義第八以欲、勝解及信為性，願以此三為自性故。此說自性，若并眷屬，一一皆以一切俱行功德為性。
明十行之性。使不濫于差別之法也。無貪。謂無貪善根。及彼所起者。彼即無貪。對所起三業曰能起。又彼即行施時。含此二義。故云及彼所起三業為施性也。受學菩薩戒時三業為性者。言行善止惡之體。不離三業清淨于受學之時也。其實三戒俱備。無瞋精進。十一善中之二。審慧別境中慧及彼三業者。通此三種。如論謂耐怨害忍。即以無瞋三業為性。安受苦忍。即以精進三業為性。諦察法忍。即以審慧三業為性是也。進禪可知。五俱擇法為性者。此五俱用七覺支中擇法一覺支為體。良以論說第六是根本智。後四皆後得智。二智不離擇法故也。願以欲等為自性者。以無善欲。善决定。及與深信。此願無由發起故也。眷屬者。如施以無貪為體。無貪俱行餘信慚等為眷屬。乃至智以擇法為性。擇法俱行心及心所為眷屬等也。
四別明依止。
此十相者，要七最勝之所攝受方可建立波羅蜜多。一、安住最勝，為要安住菩薩種性。二、依止最勝，謂要依止大菩提心。三、意樂最勝，謂要悲愍一切有情。四、事業最勝，謂要具行一切事勝。五、巧便最勝，謂要無相智所攝受。六、迴向最勝，謂要迴向無上菩提。七、清淨最勝，謂要不為二障間雜。若非此七所攝受者，所行施等非到彼岸。由斯施等十對波羅蜜多一一皆應四句分別。
明行到彼岸之相。使知簡別于行岸此彼之到否也。初順標。二正釋。三反結。四料簡。要七最勝之所攝受。方可建立波羅蜜多者。意謂施等十行。攝于七種最勝之內者。方是到彼岸之行。則世間及聲聞等所有施等可知矣。七最勝者。一安住。二依止。三意樂。四事業。五巧便。六迴向。七清淨。安住最勝者。謂要安住菩薩種性而行施等。方是到彼岸之正因地。若此外餘四種性。但感人天有漏及二乘果。非無上極果之正因矣。依止最勝者。謂要依止大菩提心而行施等。方是到彼岸之正依止。如經云。不發菩提心而行施等。是為魔業是也。意樂最勝者。謂要悲愍一切有情而行施等。方是到彼岸之正意樂。否則秪自利而非兼利意樂矣。事業最勝者。謂要具一切事業萬行莊嚴。方是到彼岸之事業。不然。則施等行寡。不能滿足無上菩提矣。巧便最勝者。謂要無相智所攝受之施等。方是到彼岸之巧便。若無善巧方便。不逹三輪體空。住相之施等矣。迴向最勝者。謂要迴向無上菩提。則行有所歸。方是到彼岸之施等。不然。則諸行流入異途不至極果矣。清淨最勝者。謂要不為二障間雜而行施等。方是到彼岸之淨行。若三時悔心。即名煩惱。由不了故而悔。即名所知。此二間雜。烏得清淨。故結云若非此七所攝受者。所行施等。非到彼岸也。四句者。一是施非波羅蜜多。謂離七最勝而行施等。二是波羅蜜多非施。謂依七最勝所集戒等。三亦施亦波羅蜜多。謂依七最勝所行施等。四非施非波羅蜜多。謂離七最勝而修戒等。餘九一一皆有四句。問。迴向與依止既皆菩提。何分二種。曰。依止是有道心。然未必一一皆能迴向菩提。又依止是行前之心。迴向乃行後之心。又迴向亦即是願。故別開也。問。安住與依止。似舉一可以該二。以菩提種性。即大菩提心故。是以攝論亦止有六。闕初安住。今必用安住者何也。曰。一是無始種性。一是發菩提心。故于種性曰安住。于大心曰依止。經云。忘失菩提心。修諸行業。必落魔道。夫發後始得云忘。豈非菩薩根性。亦須時檢依止為要。故別開也。問。上求下化曰大菩提心。則依止足該意樂。何必第三。曰。實如所問。亦可不用第三。但論意欲以即悲之智曰大菩提心。而且目上求。故以即智之悲曰意樂。而特彰下化。不分而分。見意樂利生之為重耳。豈徒繁名相已哉。
五別不增減初通明增減二別明增減。
初通明增減。
此但有十不增減者，謂十地中對治十障證十真如無增減故。
行但有十。增不至多。減不至少者。謂此行于十地中。所治之障唯十。所證之如唯十。能治能證。依所治所證之數。故無增減耳。
二別明增減初明前六二明後四。
初明前六。
復次前六不增減者，為除六種相違障故，漸次修行諸佛法故，漸次成熟諸有情故，此如餘論廣說應知。又施等三增上生道，感大財體及眷屬故。精進等三决定勝道，能伏煩惱成熟有情及佛法故，諸菩薩道唯有此二。又前三種饒益有情，施彼資財，不損惱彼，堪忍彼惱而饒益故。精進等三對治煩惱，雖未伏滅，而能精勤修對治彼諸善加行永伏永滅諸煩惱故。又由施等不住涅槃。及由後三不住生死，為無住處涅槃資糧，由此前六不增不減。
別約四義以明前六不增減也。初約六障明不增減。次約二道明不增減。三約二利明不增減。四約無住明不增減。五總結前示不增減意以此波羅蜜多。前六後四合之為十。前六不增減者。其義有四。一約對治慳等六障。自修益人而行六度。故不增減。二約施戒忍三。于財體眷屬。有增上生道。進定慧三。于伏惑二利。有决定勝道而行六度。故不增減。三約施戒忍以益人。進定慧以自益而行六度。故不增減。四約施戒忍是大悲。不住涅槃。進定慧是大智。不住生𢀸而行六度。故不增減也。問。進定慧等誰為伏惑。誰成熟有情。及佛法耶。曰。進伏煩惱。修善方便故。定熟有情。依定發通故。慧成佛法。佛法由慧故。問。前三饒益有情是利他。後三能伏煩惱是利自。而曰精進等三。對治煩惱雖未伏滅等者。何也。曰。恐有問言。定能伏惑。慧能破惑。精進何能治煩惱耶。故云精進于煩惱。雖無伏惑之義。然以勤修諸對治煩惱諸善加行故。能令煩惱永滅。是故亦得對治之名也。
二明後四。
後唯四者，為助前六令修滿足不增減故，方便善巧助施等三，願助精進，力助靜慮，智助般若，令修滿故，如解深密廣說應知。
明後法唯四之故。益明不增減也。初出故。二正釋。三引證。謂前六已明。後唯四者。為助前六令修滿足不增減故。意顯四攝于六。義隨六異耳。助令修滿者。以施戒與忍。為攝有情。而方便善巧。用施以攝之。乃至方便善巧用忍以攝之。則助成此三。令滿足之也。如深密云。謂諸菩薩于前三種波羅蜜多。所攝有情。以諸攝事。方便善巧而攝受之。安置善品。是故我說方便善巧波羅蜜多。與前三種而為助伴。願助精進者。意謂由正願故。能破劣意願起精進修而滿足之也。力助靜慮者。意謂諸菩薩親近善士。聽聞正法。如理作意為因緣故。轉劣意樂。成勝意樂。亦得上界勝解名力波羅蜜多。由此力故。于內心住。有所堪能。故說力度助定而令滿足之也。智助般若者。意謂若諸菩薩。已能聞法為緣。善修習故。能發靜慮。如是名智。由此智故。復能引發出世間慧。故說智助般若。而令滿足之也。是則前六是正。後四為助。助正不增不減意葢如此。上五別不增減一科竟。
六別明次第。
十次第者，謂由前前引發後後，及由後後持淨前前，又前前麤後後細故，易難修習，次第如是。釋總別名如餘處說。
明十度次第。使知有序也。初正釋次第。二別指釋名。前前引發後後者。如深密謂能為後後引發依故。謂諸菩薩若于身財無所顧悋便能受持清淨禁戒。為護戒故。便修忍辱。修忍辱已。能發精進。修精進已。能辦靜慮。具靜慮已。便能獲得出世間慧得出世慧故。能行方便。有慧方便已。能發大誓。發大願已。于諸善品有所堪能。有堪能已。便能獲得受用法樂。成熟有情之智。此前後次第之當如是者一也。後後持淨前前者。由任持智波羅蜜多故。能令力波羅蜜多清淨。乃至由任持戒波羅蜜多故。能令施波羅蜜多清淨。此前後次第之當如是者二也。又前前麤後後細者。如施麤而戒細。戒麤而忍細。乃至力麤而智細。前九並為前前。從戒至智。並名後後。此前後次第之當如是者三也。前前易修。後後難修。此前後次第之當如是者四也。豈徒為次第已哉。總名波羅蜜多。別名施等。如攝論等處說也。
七別明修滿。
此十修者，有五種修：一、依止任持修，二、依止作意修，三、依止意樂修，四、依止方便修，五、依止自在修。依此五修修習十種波羅蜜多皆得圓滿，如集論等廣說其相。
明十波羅蜜。修依五法得圓滿也。一依止任持修。任持義含四種。謂種性因力。自體報力。本誓願力。簡擇慧力。此等皆能堪任執持。依此種性等而修施等。名依止任持修。亦可即前第一最勝安住菩薩種性也。二依止作意修。作意亦含四種。謂于波羅經教。勝解作意。于己得波羅蜜多勝功德。起味愛作意。于一切有情所行施等。深生隨喜作意。于自己當來勝品波羅蜜多。深生願樂作意。依此作意而修。誓求菩提。名依止作意修。亦可即前第二最勝依止大菩提心也。三依止意樂修。意樂則含六種。謂無厭廣大歡喜恩德無染好善之意樂也以此無厭足等。起大慈悲。憐愍一切有情。志期度脫而修。名依止意樂修。亦可即前第三意樂最勝悲愍一切有情也。四依止方便修。方便秪含三種。謂三輪觀察。無分別智觀察施等。施物施者受者三輪清淨。依此方便而修。名依止方便修。亦可即前第五最勝巧便無相智也。五依止自在修。自在亦含三種。謂身自在行自在說自在也。地上菩薩。分證法身。得身自在。隨類變現。攝化眾生。法行自在。而以四無礙辯。宣說無滯。則說自在。依此而修。名依止自在修。即前第七清淨最勝。不為二障間雜等是也。依此五修十種波羅蜜多。皆得圓滿。則不依此五修。圓滿未必可知。集論廣說。引論證也。已上第一正釋十行竟。
二義類分別初正明二結示。
初正明初自類相攝門二六十互攝門三所感五果門四三學相攝門五五位具修門六因位名異門。
初自類相攝門。
此十攝者，謂十一一皆攝一切波羅蜜多，互相順故。依修前行而引後者，前攝于後，必待前故。後不攝前，不待後故。依修後行持淨前者，後攝于前，持淨前故。前不攝後，非持淨故。若依純雜而修習者，展轉相望應作四句。
明自類通別之相攝也。初總約通相明相攝。二別約引發明相攝。三別約持淨明相攝。四別約純雜明相攝。通攝者。凢舉一種。皆攝十種。以互相順故。如捨內外身財是施方便。此方便中。若捨一切是施波羅蜜。即于此中。若慈悲心。防遮一切損害逼迫惱亂他性。是戒波羅蜜。即于此中。忍受遮礙損害疲倦。是忍波羅蜜。即于此中。數數發起勇勵施心。是精進波羅蜜。即于此中。其心純善繫心一境不外流散。是靜慮波羅蜜。即于此中。善取施行如實因果不取異見。是慧波羅蜜。如是乃至方便波羅蜜多。皆隨其所應。當善建立。施既如此。餘可例知矣。故云檀度攝于六。資生無畏法是也。二別約依修前行而引後者。前攝于後。以後必待前故。後不攝前。以前不待後故也。三別約依修後行持淨前者。後攝于前以後持淨前故。前不攝後。以前非持淨故也。四若依純雜修習。展轉相望應作四句者。單修一行名純。兼修餘行名雜。四句者。一純修非雜。二雜修非純。三亦純亦雜。四非純非雜。如初地修施。望餘戒等即是初句。餘九專修戒等。望于初地修施。即是二句。初地修施。餘非不兼。隨力隨分。即第三句。不一不兼是第四句也。
二六十互攝門。
此實有十而說六者，應知後四第六所攝。開為十者，第六唯攝無分別智，後四皆是後得智攝，緣世俗故。
即攝以明六十開合之故也。以後四是第六所攝。本後二智。合而為一。故但言六。開六為十者。以第六攝根本無分別智。後得攝後四種。以皆緣世俗而生起故。問。第六唯攝無分別。則智有所遺。何可言六。曰。此以開論。不應執合為難也。是故合則根本含乎後得。開則後得依于根本。必合之者。取簡盡故。必開之者。取義備故。有卷舒。有進退。有縱橫故也。
三所感五果門。
此十果者，有漏有四，除離繫果。無漏有四，除異熟果。而有處說具五果者，或互相資，或二合說。
明十行所感之果也。初正釋。二通妨。有漏有四者。謂異熟等流增上士用果也。除離繫者。有漏法中。無無漏故。無漏有四者。謂離繫等流增上士用果也。除異熟者。無漏法中。無有漏故。何謂離繫等耶。謂能永斷自所對治。是諸波羅蜜離繫果。于現法中。由此施等。攝受自他。是士用果。于當來世。後後增上。展轉生起。是等流果。大菩薩是增上果。感大財富。徃生善趣。無怨無壞。多諸喜樂。有情中尊。身無損害。廣大宗族。是施等波羅蜜多異熟果也。問。漏與無漏各除一者何也。答。以此二果。各屬一位。故。餘三通漏無漏故。而有處說皆通于五者。當知或約漏無漏互相資說。或漏無漏合說。義各有取爾也。
四三學相攝門初戒學門二定學門三慧學門四判慧位五明相攝。
初戒學門。
十與三學互相攝者，戒學有三：一、律儀戒，謂正遠離所應離法；二、攝善法戒，謂正修證應修證法；三、饒益有情戒，謂正利樂一切有情。此與二乘有共不共，甚深廣大，如餘處說。
此至相攝明十與三學之無礙也。今明戒學。初總徴相攝。二正明戒門。三對小引證前二可知。此與二乘有共不共者。律儀與共。餘二不共。以聲聞不能攝諸善法普利有情故。即律儀一戒。聲聞以止為持作為犯。菩薩開遮隨宜。共中尚有不共。况不共乎。如餘處說者。如攝大乘論云。復次畧有四種殊勝。故此殊勝。一由差別殊勝。謂即此戒有三品別。二由共不共殊勝。戒與聲聞共不共故。三由廣大殊勝。學處福德修行證果。俱廣大故。四由甚深殊勝。所學尸羅逆順甚深難可測故。餘處更多。故云如餘處說。又須知律儀即斷德攝。善即智德攝。生即恩德。四無畏不共法等。亦不出此三德。好心學道者。特宜謹此。
二定學門。
定學有四：一、大乘光明定，謂此能發照了大乘理、教、行、果智光明故；二、集福王定，謂此自在集無邉福如王势力無等雙故；三、賢守定，謂此能守世出世間賢善法故；四、徤行定，謂佛菩薩大徤有情之所行故。此四所緣、對治、堪能、引發、作業如餘處說。
明定學差別。俾知所辨也。一徃觀之。初一定所發慧。中二定所集福。末一定所具悲。詳之如清涼云。以即事而真。智治于地。前成初地。令得賢守定。以此三昧能守世出世間賢善法故。前三地為世。第四地為出世。以既了即事而真。能即散而定故。二以即體之用智。對治四地。未能起用。令得五地入俗。成集福王定。三以平等無相智。對治五地。雖能隨俗。未得平等。令得六七二地般若大光功用。成大乘光明定。四以平等無功用智。對治七地功用。令入八地。乃至佛果。得首楞嚴定。所作究竟。由此觀之。第三當第一。為初地至四地定。第二當第二為五地定。第一當第三為六七二地定。第四當第四。為第八地至佛地定。故彼又云。果既具四因亦通用也。此四乃至如餘處說者。即攝大乘論。彼有六種差別。一由所緣差別。謂大乘法為所緣故。二由種種差別。謂大乘光明。集福王定。賢守徤行等。三摩地種種無量故。三由對治差別。謂一切法總相緣智。以楔出楔道理。遣阿頼耶識中一切障麤重故。四由堪能差別。謂住靜慮樂。隨其所欲而受生故。五由引發差別。謂由引發一切世間無礙神通故。六由作業差別。謂能振動熾然。徧滿示現。轉變徃來。卷舒一切色像皆入身中。所徃同類。或隱或顯。所作自在。伏他神通。施辨念樂。放大光明。引發如是大神通故。又能引發諸難行事。從一自誓難行。誓受無上大菩提願故。二不退難行。生𢀸眾苦不能退故。三不背難行。一切有情雖行邪行而不棄故。四現前難行。怨有情所現作一切饒益行故。五不染難行。生在世間不為世法所染汙故。六勝解難行。于大乘中。雖未能了。然于一切廣大甚深生信解故。七通逹難行。具能通逹補特伽羅法無我故。八隨覺難行。于諸如來所說甚深秘密言詞能隨覺故。九不離不染難行。不捨生𢀸而不染故。十加行難行。能修諸佛安住。解脫一切障礙。竆生𢀸際。不作功用。常起一切有情一切義利行故。由是觀之。則今所謂四者。即論第二差別也。
三慧學門。
慧學有三：一、加行無分別慧，二、根本無分別慧，三、後得無分別慧。此三自性、所依、因緣、所緣、行等如餘處說。
明慧學多種。亦俾知所辨也。加行慧無分別者。凖世親攝論釋。是𡬶思慧。又云希求慧。由此能生無分別智是故亦得無分別智名。根本無分別慧者。擇論釋是正證慧。又云內證慧。又云加行是此智因。後得是此智果。後得無分別慧者。攝論釋是起用慧。又云攝持慧。是無分別智之後得。是故亦得無分別智名也。此三自性乃至如餘處說者。謂此三種慧。一自性。二所依。三因緣。四所緣。五行相。等者。等六任持。七助伴。八異熟。九等流。十出離。十一究竟。十二勝利。十三差別。十四作事。十五甚深也。此三性者。無性釋云。謂于真義。不異計度以為自性。此三所依者。謂無分別智所依心。非思義故。亦非非心為所依止。心種類故。以心為因。數習力。引得此位。名心種類。此即顯示智所依心。出過一切思量分別。此三因緣者。無性釋云。謂于大乘言音熏習聽聞。由此所引功能差別。及如理作意等。此三所緣者。即是一切補特伽羅。諸法無性所顯真如解脫增益損減二邉。斯是無分別智所緣境界。此三行相者。無性釋云。于所緣境相似而行。故名行相。無分別智。真如境相。相似而行。離一切相作意行相。以為行相。三智差別者。攝論云。譬如啞人。求受境界而未能受。亦不能說。如是加行無分別智。求證真如而未能證寂無言說。當知亦爾。又如啞人正受境界。無所言說。如是根本無分別智。正證真如。離諸戲論。當知亦爾。如不啞人。受諸境界。亦起言說。如是後得無分別智。返照真如現證境界。能起言教。當知亦爾。此即十三差別中釋。今取于第五行相中。使知行相有別耳。其餘十種。皆各有頌釋。詳如第八卷中。
四判慧位。
如是三慧，初二位中種具有三，現唯加行。于通逹位現二，種三，見道位中無加行故。于修習位七地已前若種若現俱通三種，八地以去現二種三，無功用道違加行故，所有進趣皆用後得，無漏觀中任運趣故。究竟位中現種俱二，加行現種俱已捨故。
判三慧種現于諸位。俾知所辨也。資加二位具三慧種者。以具法爾無漏種故。現慧唯加行者。以未證真如。無本後二智之現行故。通逹位中。現行唯二慧者。以初見道十五心中。乍證真如。其時促故。無有加慧現行也。修習位中。從見道第十六心。至七地已前。漏無漏雜。斷惑證果有加行故。種現俱通三種慧也。八地已去。無功用道。不假加行。以修進違加行故。所有進趣。皆用後得。作無漏觀。任運趣進。入餘位矣。故無加行現慧。唯二現也。究竟位中。金剛道後。解脫道中。加行現種俱已捨故。種現唯根本後得也。若總其要。是資加二位三種具。現行唯有加行慧。通逹八地已上同。二具三種加現空。七地已前修習異。三種三現俱不去。究竟根後種現全。加慧種現俱無與。以上雖分四科。總之皆三學之相也。
五明相攝。
若自性攝，戒唯攝戒，定攝靜慮，慧攝後五。若并助伴，皆具相攝。若隨用攝，戒攝前三，資糧、自體、眷屬性故，定攝靜慮，慧攝後五，精進三攝，徧策三故。若隨顯攝，戒攝前四，前三如前及守護故，定攝靜慮，慧攝後五。
正以四法明相攝也。一自性。二助伴。三隨用。四隨顯。自性者。如戒以防非等為自性。定以離散等為自性。慧以照察等為自性。各約當體言也。助伴者。對正主言。如戒為正主。餘皆助伴。乃至慧為正主。餘亦助伴。凢舉一法。收一切也。隨用者。用謂業用。隨體起故。隨顯者。顯即顯現。義現前故。若自性攝。戒唯攝戒。定唯攝定。慧攝後五。不出自體之外也。若并助伴。此三學與十行。一一皆相攝曰具攝。若隨用攝。戒攝前三。以戒即自體。施即戒之資糧。忍即戒之眷屬性故。定攝靜慮。慧攝後五。精進三攝。徧策三故。若隨顯攝。戒攝前四。前三如前。及攝精進。以守護戒。能防非令清淨故。定攝靜慮。慧攝後五。
五五位具修門。
此十位者，五位皆具，修習位中其相最顯。然初二位頓悟菩薩種通二種，現唯有漏，漸悟菩薩若種若現俱通二種，已得生空無漏觀故。通逹位中種通二種，現唯無漏。于修習位七地已前種現俱通有漏無漏，八地以去種通二種，現唯無漏。究竟位中若現若種俱唯無漏。
明十行種現于五位中。漏與無漏各不同也。五位皆具十行。修位相最顯者。如初地施最增上。乃至十地智最增上是也資加二位頓悟菩薩種通二種現唯有漏者。以一類菩薩。于前二位。二障種現。俱未伏滅。直至初地。頓斷分別二障種現。名為頓悟。故于初二位中。所修勝行。若種若現。俱唯有漏。然種亦通無漏者。此指法爾無漏種言也。漸悟菩薩。種現俱通二種。已得生空無漏觀故者。謂地前已伏分別煩惱現行。與生空所俱十行。通無漏故。然于俱生現行煩惱。猶未永伏。是故亦通有漏攝也。通逹位中。種通二種。現唯無漏者。已斷分別二障種故。修習位中。七地已前種現俱通。有漏無漏者。以生法二空。有出有沒。所修勝行。應通二故。八地以去。種通二種。現唯無漏者。以生空智果。純無漏故。究竟俱唯無漏者。有漏種現。已永盡故。
六因位名異門。
此十因位有三種名：一名波羅蜜多，謂初無數劫，爾時施等势力尚微，被煩惱伏未能伏彼，由斯煩惱不覺現行；二名近波羅蜜多，謂第二無數劫，爾時施等势力漸增，非煩惱伏而能伏彼，由斯煩惱故意方行；三名大波羅蜜多，謂第三無數劫，爾時施等势力轉增，能畢竟伏一切煩惱，由斯煩惱永不現行，猶有所知微細現種及煩惱種，故未究竟。
明十行因位異名。俾識所行也。十行三名。在文易曉。分之名波羅蜜多。正當資加二位。以尚未見道。依解修行。但有到彼岸之名字而已。近波羅蜜。正當通逹修習七地已前。雖漏無漏雜。與大彼岸不遠。故名近也。大波羅蜜。正當八地至十地中。純是無漏名大。猶未究竟者。以有所知微細現種。及煩惱種。故未究竟。
二結示。
此十義類差別無邉，恐厭繁文，畧示綱要。十于十地雖十皆修，而隨相增地地修一。雖十地行有無量門，而皆攝在十到彼岸。
正結之。則十義類差別無邉。恐厭繁文。畧示綱要。勿便以此為詳盡也。簡結之則十于十地雖實皆修。而隨相增。地地修一。勿謂地地定局于十也。廣結之。則雖十行有無量。而皆攝在十到彼岸。勿謂此十攝法有不盡也。已上二釋十行竟。
三釋十障初正明十障二攝屬二障。
初正明十障初異生障十未得障。
初異生障初通大小明斷二簡二道起別三明初地所斷四簡異小所斷五明亦斷俱生。
初通大小明斷。
十重障者：一、異生性障，謂二障中分別起者，依彼種立異生性故。二乘見道現在前時唯斷一種名得聖性，菩薩見道現在前時具斷二種名得聖性。二真見道現在前時彼二障種必不成就，猶明與闇定不俱生，如秤兩頭低昂時等，諸相違法理必應然，是故二性無俱成失。
初釋異生性障所由立。二顯大小乘斷之不同。三以法喻貼合明必斷。分別。簡俱生。種。簡現行。謂異生性障。不依二障俱生現立。俱生種立。分別現立。而依二障分別種子立也。斷一種者。二乘見道。唯斷分別我執種現之一種。斷二種者。菩薩見道具斷我法分別種現之二種也。無俱成失者。以智起惑亡。時理自然。法喻顯著。若見道而障種成就。如明暗俱生秤之兩頭。低昂時不等矣。有是理乎。是故惑智二性。無俱成之失。
二簡二道起別。
無間道時已無惑種，何用復起解脫道為？斷惑證滅期心別故，為捨彼品麤重性故，無間道時雖無惑種，而未捨彼無堪任性，為捨此故起解脫道，及證此品擇滅無為。
簡道起別。見解脫之不容己也。問謂道起正為斷惑。設惑尚在。當起解脫。無間起時。已無惑種。復起何用。不知斷惑證滅。期心別故。期心別者。無間期于斷惑。解脫期于證理。所期之心既別。解脫何容不起。無間道時。雖無惑種之重而未捨彼。惑種無堪任之輕為捨此故。及證此品擇滅無為之理。何容不起。是則解脫豈獨為證理起。亦為捨惑而起也。汝問何用。是無用耶。問。一名惑種。一名麤重。一名隨眠。義何所別。答。詳如集論。繁不能引。大約煩惱品所攝名麤重。名隨眠。異熟及餘無記所攝。唯名麤重。不名隨眠。若信等善品所攝種子。不名麤重。亦非隨眠。以此法生時。所依自體。唯有堪能。非不堪能。今解脫斷麤重者。約分別麤重中。有覆無記。是染汙品氣類攝故。對無間所斷種。此輕彼重。此即無堪任性也。
三明初地所斷。
雖見道生亦斷惡趣諸業果等，而今且說能起煩惱，是根本故。由斯初地說斷二愚及彼麤重：一、執著我法愚，即是此中異生性障；二、惡趣雜染愚，即是惡趣諸業果等。應知愚品總說為愚，後准此釋。或彼唯說利鈍障品俱起二愚，彼麤重言顯彼二種，或二所起無堪任性。如入二定說斷苦根，所斷苦根雖非現種而名麤重，此亦應然，後麤重言例此應釋。
正明初地所斷。別大小之通斷也。初釋前妨難。二正詳所斷。三別作一解。難云。經說菩薩見道。亦斷惡趣諸果。及感惡趣諸業。今但斷異生性障何耶。釋云。雖見道生亦斷惡趣諸業果等。而今且說能起煩惱。不說所起業果者。以煩惱是業果二種根本。本可攝末。畧不言耳。由斯深蜜初地說斷二愚。一執著我法愚。即是此中異生性障。二惡趣雜染愚。即是此中惡趣諸業果等。然惡趣業果亦名愚者。應知是愚之品類。總說名愚。後九地如犯三業等。皆即愚品。故云後准此釋。或彼經初地說斷二愚。謂利鈍障相應二無明。利即五見。鈍即貪等。及彼麤重者。即彼二愚種子。或即彼二愚無堪任性。例之如入第二靜慮。說斷苦根。苦根雖非種現而名麤重。此中麤重。名無堪任。其義亦爾。後地地麤重。皆例種子無堪任二義而釋。是則彼二愚麤重又可別作一解。雖別一解。義可相融。
四簡異小所斷。
雖初地所斷實通二障，而異生性障意取所知，說十無明非染汙故，無明即是十障品愚。二乘亦能斷煩惱障，彼是共故，非此所說。又十無明不染汙者，唯依十地修所斷說。雖此位中亦伏煩惱斷彼麤重，而非正意，不斷隨眠，故此不說。
簡異二乘所斷。正顯大乘所斷也。初約意取簡斷。二約唯依簡斷。意取者。謂初地見所斷惑。雖實通煩惱所知二障。意則唯取所知為正。何則。證之于經說十地斷十障品。即是無明。非言煩惱染汙性故。所以不言者。以二乘亦能斷煩惱障。是與共故。非此菩薩斷障中說。故畧不取也。唯依者。又十無明不染汙者。唯依十地修所斷說。非謂見道所斷亦名不染汙故。然此修位。亦伏煩惱及彼麤重。云不說者。以此位雖亦伏煩惱。斷彼麤重而非正意。正意地上。唯在直趣菩提。斷所知故。而俱生煩惱隨眠。留之助生至金剛喻定方斷。以此二義。故畧而不言耳。又麤重即無堪任性。是則意取已異于二乘。唯依又異于見道。簡別何可以不明也。
五明亦斷俱生。
理實初地修道位中亦斷俱生所知一分，然今且說最初斷者，後九地斷準此應知。住滿地中時既淹久，理應進斷所應斷障，不爾，三時道應無別。故說菩薩得現觀已，復于十地修道位中唯修永滅所知障道，留煩惱障助願受生，非如二乘速趣圓寂，故修道位不斷煩惱，將成佛時方頓斷故。
明初地亦斷俱生。顯地地皆有進斷也。初正明進斷。二引證進斷。問。上言十無明。依十地修所斷說。是初地有斷俱生一分義矣。何前但云斷分別起異生性耶。故云理實初地修道位中。亦斷俱生所知一分。地地皆然。良以諸地皆有三心。初名無間斷本地惑。中名解脫。證本地理。後名勝進。斷次地惑。能斷次地者。以初中之後滿心。時既淹久。理應進斷。所應斷障。不爾。三時道應無別。既後道別于初中。應知必斷俱生一分也。故說菩薩初地得現觀已。復于十地修道位中。唯修永滅所知障道。留煩惱障。助願受生。非如二乘速趣圓寂。故修道位不斷煩惱。將成佛時。方頓斷故。是則俱生所知一分。斷于初地。而地地之進斷可准。既有證成。實理愈顯矣。
二邪行障。
二、邪行障，謂所知障中俱生一分及彼所起悞犯三業。彼障二地極淨尸羅，入二地時便能永斷。由斯二地說斷二愚及彼麤重：一、微細悞犯愚，即是此中俱生一分；二、種種業趣愚，即彼所起悞犯三業。或唯起業、不了業愚。
所知。簡煩惱。俱生。簡分別。一分簡全體。下倣此。及彼所起悞犯三業者。彼即能起。指所知。以續生煩惱。與所知相通。故能起也。此業及一分。是釋邪行障。二地極淨尸羅。是釋邪行障二地。入二地。能永斷。出斷時。二愚。謂現行。麤重。謂種子。及無堪任。或唯起業不了愚者。重釋悞犯三業之所以為愚也。若瑜伽即邪行更多。如云。當知畧說。後後引發有八種相。一者能退智邪行。退故妄念邪行。妄故壞百法邪行。壞故惡意現邪行。惡故難調伏邪行。難調故行非道邪行。行非故不善良邪行。不賢故不如意邪行。
三闇鈍障。
三、闇鈍障，謂所知障中俱生一分，令所聞、思、修法忘失。彼障三地勝定總持及彼所發殊勝三慧，入三地時便能永斷。由斯三地說斷二愚及彼麤重：一、欲貪愚，即是此中能障勝定及修慧者。彼昔多與欲貪俱，故名欲貪愚，今得勝定及修所成，彼既永斷欲貪隨伏，此無始來依彼轉故。二、圓滿聞持陀羅尼愚，即是此中能障總持聞、思慧者。
總釋之。所知障中俱生一分。指障法也。能令三慧忘失。釋闇鈍也。彼障三地勝定總持。指所障地法也。及彼所發殊勝三慧者。謂及障彼勝定所發修慧。總持所發聞思慧也。入三地便能永斷者。出斷障時也。別釋之。一欲貪愚。即是此中能障勝定及修慧者。然上標所知。此云欲貪。以彼所知者。多與欲貪俱。此貪多住散亂。障定與修慧。故名欲貪愚耳。今得勝定及修所成慧。彼障既永斷。欲貪隨伏。此貪無始依彼障轉。故障盡彼亦忘也。二圓滿聞持陀羅尼愚。即此中能障總持聞思慧者。大鈔云。此持通四。謂法義咒持。及能得忍持。今云聞思者。以聞思與彼聞持極相近故。是以偏言。問。欲貪者。為貪煩惱。為欲界貪。曰。謂欲界貪。亦即貪煩惱。菩薩住發光地時。自初禪至上定說斷二愚。入初禪時。離五欲。斷十惡。除五葢。即斷欲界貪矣。問。聞思修慧分別云何。曰。不獨願聞于法。且心生喜好。且常時愛味樂法。是名聞慧。故曰聞法喜法樂法也。不獨依大乘教。自見正取不忘。且隨自讀誦。且為他解說。且順所聞法。靜處深思其義。是通聞思。故曰依法隨法解法順法也。從此而依定修行。到于究竟。住出世間智。順佛解脫之行是名修慧。故曰到法住法行法也。詳具大經。畧取義釋。令易曉耳。
四煩惱障初正釋二簡釋。
初正釋。
四、微細煩惱現行障，謂所知障中俱生一分，第六識俱身見等攝，最下品故，不作意緣故，遠隨現行故，說名微細。彼障四地菩提分法，入四地時便能永斷。彼昔多與第六識中任運而生執我見等同體起故，說煩惱名，今四地中既得無漏菩提分法，彼便永滅，此我見等亦永不行。初二三地行施戒修相同世間，四地修得菩提分法方名出世，故能永害此身見等。
初正釋障名。次詳釋斷障。正釋障名者。括之具三義名微細。蔽四地菩提分法名障。彼昔多與第六識中任運而生。執我見等同體起故名煩惱。故曰微細煩惱現行障。詳之所知障中俱生一分。指障法也。第六識俱身見等攝。簡所攝也。以第七俱者愈微細。非四地所斷之惑也。最下品故。簡非中上二品。以第六識中分別身見名上品。唯是不善。獨頭貪等名中品通善不善。此唯有覆無記。故名下品。一也。不作意緣。任運而起。二也。遠隨現行。無始隨逐于身。三也。具此三義。望前地立微細之名耳。障四地等者。以有身見不能觀身為不淨等故。然上言所知障中俱生一分。今云煩惱者。以所知昔多與煩惱障同一體起。名煩惱耳。詳釋斷障者。四地中既得菩提分法。彼所知障。即便永滅。此我見等。亦永不行。然初二三地不能害此見者。以彼行施戒修相同世間故。四地修得菩提分法。方名出世。故能永害此身見等也。
二簡釋。
寧知此與第六識俱？第七識俱執我見等與無漏道性相違故，八地以去方永不行，七地已來猶得現起，與餘煩惱為依持故。此麤彼細。伏有前後，故此但與第六相應。身見等言亦攝無始所知障攝定愛、法愛，彼定、法愛三地尚增，入四地時方能永斷，菩提分法特違彼故。由斯四地說斷二愚及彼麤重：一、等至愛愚，即是此中定愛俱者；二、法愛愚。，即是此中法愛俱者。所知障攝二愚斷故，煩惱二愛亦永不行。
簡釋者。簡非七識所俱身見。釋四地所斷之二愚也。初徴問。次簡異。三釋愚。問。寧知此與第六識俱意謂六七皆有俱生身見。則此身見與第七俱亦未可知。答。則簡非第七之故。簡是第六之故也。非第七者。第七識俱執我見等。與無漏道。性相違故。八地已去。方永不行。豈似此身見。四地即得永不行耶。七地已來。猶得現起。與餘愛見慢煩惱為依持故。豈似此身見。四地即得不現起耶。此六識俱身見麤故。伏在于前。彼七識俱身見細故。伏在于後。故知此身見不與七識相應。但與六識相應耳。躭玩于諸禪三昧曰定愛。躭玩于聞思修法曰法愛。此愛本是煩惱。以與二愚俱起故。身見而曰等者。則亦攝無始所知障攝定愛法愛。彼定愛法愛。三地尚增。入四地時。方能永斷。以菩提分法。特違彼故。由此四地說斷二愚。及彼麤重。謂種子無堪任性。二愚者。一等至愛愚。即此中定愛俱者。二法愛愚。即此中法愛俱者。所知障攝二愚斷故。煩惱二愛亦永不行。故總名微細煩惱現行障。
五涅槃障。
五、于下乘般涅槃障，謂所知障中俱生一分，令厭生死樂趣涅槃，同下二乘厭苦欣滅。彼障五地無差別道，入五地時便能永斷。由斯五地說斷二愚及彼麤重：一、純作意背生死愚，即是此中厭生死者；二、純作意向涅槃愚，即是此中樂涅槃者。
下對上言。即二乘也。般涅槃是寂滅。而云障者。以五地真俗相應。此地真如名類無別。今以四地住出世心。厭生𢀸苦。樂趣涅槃。義同小乘欣厭未忘。取捨角立。能礙真俗並觀。是故成障。由斯五地等。釋斷二愚。
六麤相障。
六、麤相現行障，謂所知障中俱生一分，執有染淨麤相現行。彼障六地無染淨道，入六地時便能永斷。由斯六地說斷二愚及彼麤重：一、現觀察行流轉愚，即是此中執有染者，諸行流轉，染分攝故；二、相多現行愚，即是此中執有淨者，取淨相故，相觀多行，未能多時住無相觀。
現行簡非種子。曰麤相者。對六地無染淨言。染淨礙無染淨曰障。故入六地便能永斷。良以無明緣行。乃至生緣老𢀸是染。無明滅故行滅。乃至生滅故老𢀸滅是淨。六地最勝般若現前。都無所得。則證無染淨真如。彼染淨將安在哉。故曰永斷。流轉還滅不無。執之者住染淨耳。
七細相障。
七、細相現行障，謂所知障中俱生一分，執有生滅細相現行。彼障七地妙無相道，入七地時便能永斷。由斯七地說斷二愚及彼麤重：一、細相現行愚，即是此中執有生者，猶取流轉細生相故；二、純作意求無相愚，即是此中執有滅者，尚取還滅細滅相，故純于無相作意勤求，未能空中起有勝行。
現簡種子。細對前言。前執染淨故麤。今無染淨。尚取生滅故細。曰障者。以礙七地妙無相道。生滅雙忘故。是以入七地時。此障能斷。總之是執有生滅細相現行障。分之。細相現行愚。是執有生。猶取流轉細生相故。純作意求無相愚。是執有滅。取還滅細滅相故。問。六地斷染無流轉之生。斷淨無還滅之滅。云有此障者何也。曰。無染淨處。正落此障。以彼麤此細。深進始得現耳。純于無相作意勤求者。但念空無相無作也。未能空中起有勝行者。于諸菩薩淨佛國土。遊戲神通。尚未具行。不能于無相空中。巧施方便有為之事也。如大經云。菩薩具足六地已。欲入第七遠行地。當修十種方便慧。起殊勝道。何等為十。所謂雖善修空無相無願三昧。而慈悲不捨眾生。雖得諸佛平等。而樂常供養佛。雖入觀空智門。而勤集福。雖遠離三界。而莊嚴三界。雖畢竟滅煩惱燄。而能為一切眾生起滅貪瞋癡煩惱燄。雖知諸法如幻夢影響等自性無二。而隨心作業無量差別。雖知一切國土猶如虚空。而能以清淨妙行莊嚴佛土。雖知諸佛法身本性無身。而以相好莊嚴其身。雖知諸佛音聲性空寂滅不可言說。而能隨一切眾生出種種差別音聲。雖隨諸佛了三世唯是一念。而隨眾生意解分別。以種種相種種時。種種劫數而修諸行。菩薩以如是十種方便慧。起殊勝行。從第六地入第七地。此菩薩于十波羅蜜。于念念中皆得具足。皆悉圓滿。由是觀之。則妙無相道。即空中勝行也。故具錄經文以便觀覽耳。
八加行障。
八、無相中作加行障，謂所知障中俱生一分，令無相觀不任運起。前之五地有相觀多無相觀少，于第六地有相觀少無相觀多。第七地中純無相觀，雖恒相續而有加行。由無相中有加行故，未能任運現相及土。如是加行障八地中無功用道故，若得入第八地時便能永斷。彼永斷故得二自在。由斯八地說斷二愚及彼麤重：一、于無相作功用愚，二、于相中不自在愚。令于相中不自在故，此亦攝土相一分故。八地以上純無漏道任運起故，三界煩惱永不現行。第七識中細所知障。猶可現起，生空智果不違彼故。
初正明加行為障。二約位所斷二愚。三道障止滅有辨。無相中作加行障。加行障無功用道之無相也。何謂障體。謂所知障中俱生一分。以護法謂七地無相中有加行智。體非是障。以善住故。只由所斷障。令作加行。乃說為加行障故也。云何障耶。令無相觀不任運起。是名障耳。詳釋之前五地有相觀少。第六無相觀多。第七純無相觀。雖恒相續而有加行。由無相中有加行故。後得智中未能任運現身及土。如是加行。皆七地中能障八地無功用道任運而現。故名無相加行障也。以故若得入第八地時。便能永斷。得二自在。由斯八地說斷二愚。及彼麤重。一于無相作功用愚。令能現不自在。二于相中不自在愚。令于所現身及器界之相不自在。今既永斷。二俱自在。然以道論。八地已上。純無漏道。任運起故。三界煩惱永不現行。以障論則第七識中細所知障。猶可現起。以所得生空智果。不違彼故。是以起也。
九利他障。
九、利他中不欲行障，謂所知障中俱生一分，令于利樂有情事中不欲勤行，樂修己利。彼障九地四無礙解，入九地時便能永斷。由斯九地說斷二愚及彼麤重：一、于無量所說法無量名、句、字後後慧辯陀羅尼自在愚。于無量所說法陀羅尼自在者，謂義無礙解，即于所詮總持自在，于一義中現一切義故。于無量名、句、字陀羅尼自在者，謂法無礙解，即于能詮總持自在，于一名、句、字中現一切名、句、字故。于後後慧辯陀羅尼自在者，謂詞無礙解，即于言音展轉訓釋總持自在，于一音聲中現一切音聲故。二、辯才自在愚。辯才自在者，謂辯無礙解，善逹機宜巧為說故。愚能障此四種自在，皆是此中第九障攝。
初正釋障。次明斷時。三釋二愚。利他不欲行障。以何為體。謂所知障中俱生一分也。何以為障。以令于利樂有情事中。不欲勤行。樂修己利。彼障九地四無礙解。故名為障耳。如經云。第八不動地菩薩入無生忍。三際平等。寂滅現前若諸佛不與菩薩無量起智門者。彼時即入究竟涅槃。棄捨一切利眾生事是也。入九地時。便能永斷。由斯九地說斷二愚。及彼麤重。二愚者。一于無量所說法。無量名句字。後後慧辯陀羅尼自在愚。二辯才自在愚。于無量所說法陀羅尼自在者。謂義無礙解。義即所詮。義理無礙。即于所詮總持自在。于一義中現一切義。故曰義無礙解。于無量名句字陀羅尼自在者。謂法無礙解。法即能詮。名句無礙。即于能詮總持自在。于一名句字中。現一切名句字。故曰法無礙解。于後後慧辯陀羅尼自在者。謂詞無礙解。詞即言音展轉訓釋。無礙即于言音展轉訓釋總持自在。于一音聲中。現一切音聲。故曰詞無礙解也。二辯才自在愚者。謂辯無礙解。以善逹機宜。巧為說故。亦名樂說無礙。上三皆以能持立名。此以能說立名。即
說上三耳。愚能障此四種自在者。正顯愚用也。皆是此中第九障攝者。見第九所攝之寬。嚴分際也。
十未得障初正明二所餘。
初正明。
十、于諸法中未得自在障，謂所知障中俱生一分，令于諸法不得自在。彼障十地大法智雲及所含蔵所起事業，入十地時便能永斷。由斯十地說斷二愚及彼麤重：一、大神通愚，即是此中障所起事業者，二、悟入微細秘祕愚，即是此中障大法智雲及所含蔵者。
初正釋此障。次釋斷二愚。諸法未得自在障。其體謂所知障中俱生一分。令于諸法不得自在彼障十地大法智雲。及所含蔵所起事業。故名障也。入十地時便能永斷。由斯十地說斷二愚。及彼麤重。二愚者。一大神通愚。即是此中障所起事業。事業者。如華嚴云。佛子。此菩薩智慧明逹神通自在。隨其心念。能以狹世界作廣世界。廣世界作狹世界。乃至隨其心念。于一毛孔示現一切佛境莊嚴之事是也。二悟入微細秘密愚。即是此中障大法智及所含蔵者。大法智雲。謂能含之智。所含蔵者。謂力無畏等諸功德。悟入者。如華嚴云。此菩薩即如實知諸佛如來入微細智。所謂修行微細智。命終微細智。受生微細智。出家現神通成正覺轉法輪住壽命般涅槃教法住微細智。如是等皆如實知。又入如來秘密處。所謂身秘密。語秘密。心秘密。時秘密。思量秘密。乃至得菩提行秘密是也。
二所餘。
此地于法雖得自在，而有餘障，未名最極，謂有俱生微所知障及有任運煩惱障種。金剛喻定現在前時彼皆頓斷，入如來地。由斯佛地說斷二愚及彼麤重：一、于一切所知境極微細著愚，即是此中微所知障；二、極微細礙愚即是此中一切任運煩惱障種。故集論說得菩提時，頓斷煩惱及所知障，成阿羅漢及成如來，證大涅槃大菩提故。
初結前明障。次釋斷二愚。三引論證成。此地于法雖得自在。結前也。而有餘障未名最極。餘障者。俱生微所知障。及有任運煩惱障種。由此觀之。此中不立十一地位。應知即是十地滿心後。名等覺也。金剛喻定現在前時。彼皆頓斷入如來地。由斯佛地說斷二愚等者。即佛地初心無間道也。引集論證成。而以成羅漢。及成如來。頓斷煩惱及所知障者。此有二義。一斷煩惱成羅漢。斷二障成如來。二佛亦名羅漢故。大涅槃。無住涅槃也。大菩提。圓滿覺也。問。等妙二覺何辨。曰。等覺雖能修行功德海滿。由未能捨三法。不名妙覺。一未捨劣無漏法。二未捨白淨無記法。三未捨有漏善法。至妙覺已。方捨此三。
此十一障二障所攝。煩惱障中見所斷種於極喜地見道初斷，彼障現起地前已伏。修所斷種金剛喻定現在前時一切頓斷，彼障現起地前漸伏，初地以上能頓伏盡，令永不行，如阿羅漢由故意力前七地中雖暫現起，而不為失，八地以上畢竟不行。所知障中見所斷種於極喜地見道初斷，彼障現起地前已伏。修所斷種於十地中漸次斷滅，金剛喻定現在前時方永斷盡。彼障現起地前漸伏，乃至十地方永伏盡。八地以上六識俱者不復現行，無漏觀心及果相續能違彼故。第七俱者猶可現行，法空智果起位方伏，前五轉識設未轉依，無漏伏故，障不現起。雖於修道十地位中皆不斷滅煩惱障種，而彼麁重亦漸斷滅，由斯故說二障麁重一一皆有三位斷義。雖諸位中皆斷麁重，而三位顯，是故偏說。斷二障種漸頓云何？第七識俱煩惱障種，三乘將得無學果時，一剎那中三界頓斷。所知障種將成佛時，一剎那中一切頓斷，任運內起，無麁細故。餘六識俱煩惱障種，見所斷者，三乘見位真見道中一切頓斷。修所斷者，隨其所應，一類二乘三界九地一一漸次九品別斷，一類二乘三界九地合為一聚，九品別斷，菩薩要起金剛喻定，一剎那中三界頓斷。所知障種，初地初心頓斷一切見所斷者。修所斷者，後於十地修道位中漸次而斷，乃至正起金剛喻定一剎那中方皆斷盡，通緣內外麁細境生，品類差別有眾多故。二乘根鈍，漸斷障時必各別起無間、解脫、加行、勝進，或別或總。菩薩利根漸斷障位，非要別起無間、解脫，剎那剎那能斷證故，加行等四剎那剎那前後相望皆容具有。
十真如者：一、遍行真如，謂此真如二空所顯，無有一法而不在故。二、最勝真如，謂此真如具無邊德於一切法最為勝故。三、勝流真如，謂此真如所流教法於餘教法極為勝故。四、無攝受真如，謂此真如無所繫屬，非我執等所依取故。五、類無別真如，謂此真如類無差別，非如眼等類有異故。六、無染淨真如，謂此真如本性無染，亦不可說後方淨故。七、法無別真如，謂此真如雖多教法，種種安立而無異故。八、不增減真如，謂此真如離增減執，不隨淨染有增減故，即此亦名相土自在所依真如，謂若證得此真如，已現相現土俱自在故。九、智自在所依真如，謂若證得此真如已，於無礙解得自在故。十、業自在等所依真如，謂若證得此真如已，普於一切神通、作業、總持、定門皆自在故。雖真如性實無差別，而隨勝德假立十種。雖初地中已達一切，而能證行猶未圓滿，為令圓滿後後建立。
如是菩薩於十地中勇猛修行十種勝行，斷十重障，證十真如，於二轉依便能證得。轉依位別略有六種：一、損力益能轉，謂初二位，由習勝解及慚、愧故，損本識中染種勢力，益本識內淨種功能，雖未斷障種，實證轉依，而漸伏現行亦名為轉。二、通達轉，謂通達位，由見道力通達真如，斷分別生二障麁重，證得一分真實轉依。三、修習轉，謂修習位，由數修習十地行故，漸斷俱生二障麁重，漸次證得真實轉依。攝大乘中說通達轉在前六地，有無相觀通達真俗間雜現前，令真非真現不現故。說修習轉在後四地，純無相觀長時現前，勇猛修習斷餘麁重，多令非真不顯現故。四、果圓滿轉，謂究竟位，由三大劫阿僧企耶修集無邊難行勝行，金剛喻定現在前時，永斷本來一切麁重，頓證佛果圓滿轉依，窮未來際利樂無盡。五、下劣轉，謂二乘位，專求自利，厭苦欣寂，唯能通達生空真如，斷煩惱種，證真擇滅，無勝堪能名下劣轉。六、廣大轉，謂大乘位，為利他故趣大菩提，生死涅槃俱無欣厭，具能通達二空真如，雙斷所知、煩惱障種，頓證無上菩提、涅槃，有勝堪能名廣大轉。此中意說廣大轉依，捨二麁重而證得故。
轉依義別略有四種：一、能轉道。此復有二：一、能伏道，謂伏二障隨眠勢力，令不引起二障現行，此通有漏、無漏二道，加行、根本、後得三智，隨其所應漸頓伏彼。二、能斷道，謂能永斷二障隨眠，此道定非有漏加行，有漏曾習相執所引未泯相故，加行趣求所證所引未成辦故。有義根本無分別智親證二空所顯真理，無境相故能斷隨眠，後得不然，故非斷道。有義後得無分別智雖不親證二空真理，無力能斷迷理隨眠，而於安立非安立相明了現前，無倒證故，亦能永斷迷事隨眠，故瑜伽說修道位中有出世斷道世出世斷道，無純世間道能永害隨眠，是曾習故，相執引故。由斯理趣諸見所斷及修所斷迷理隨眠，唯有根本無分別智親證理，故能正斷彼，餘修所斷迷事隨眠根本、後得俱能正斷。二、所轉依。此復有二：一、持種依，謂本識，由此能持染淨法種與染淨法俱為所依，聖道轉令捨染得淨。餘依他起性雖亦是依，而不能持種，故此不說。二、迷悟依，謂真如，由此能作迷悟根本，諸染淨法依之得生，聖道轉令捨染得淨。餘雖亦作迷悟法依，而非根本，故此不說。三、所轉捨。此復有二：一、所斷捨，謂二障種，真無間道現在前時，障治相違，彼便斷滅，永不成就，說之為捨。彼種斷故，不復現行，妄執我、法。所執我、法不對妄情，亦說為捨，由此名捨遍計所執。二、所棄捨，謂餘有漏劣無漏種，金剛喻定現在前時，引極圓明純淨本識，非彼依故，皆永棄捨。彼種捨已，現有漏法及劣無漏畢竟不生，既永不生，亦說為捨，由此名捨生死劣法。有義所餘有漏法種及劣無漏，金剛喻定現在前時，皆已棄捨，與二障種俱時捨故。有義爾時猶未捨彼，與無間道不相違故，菩薩應無生死法故，此位應無所熏識故，住無間道應名佛故，後解脫道應無用故。由此應知餘有漏等解脫道起方棄捨之，第八淨識非彼依故。四、所轉得。此復有二：一、所顯得，謂大涅槃。此雖本來自性清淨，而由客障覆令不顯真聖道生，斷彼障故，令其相顯，名得涅槃。此依真如離障施設，故體即是清淨法界。
涅槃義別略有四種：一、本來自性清淨涅槃，謂一切法相真如理，雖有客染而本性淨，具無數量微妙功德，無生無滅湛若虛空，一切有情平等共有，與一切法不一不異，離一切相一切分別，尋思路絕，名言道斷，唯真聖者自內所證，其性本寂，故名涅槃；二、有餘依涅槃，謂即真如出煩惱障，雖有微苦所依未滅，而障永寂，故名涅槃；三、無餘依涅槃，謂即真如出生死苦，煩惱既盡，餘依亦滅，眾苦永寂，故名涅槃；四、無住處涅槃，謂即真如出所知障，大悲般若常所輔翼，由斯不住生死、涅槃，利樂有情窮未來際，用而常寂，故名涅槃。一切有情皆有初一，二乘無學容有前三，唯我世尊可言具四。如何善逝有有餘依？雖無實依而現似有。或苦依盡說無餘依，非苦依在說有餘依，是故世尊可言具四。若聲聞等有無餘依，如何有處設彼非有？有處說彼都無涅槃，豈有餘依彼亦非有？然聲聞等身智在時有所知障，苦依未盡，圓寂義隱，說無涅槃，非彼實無煩惱障盡所顯真理有餘涅槃。爾時未證無餘圓寂，故亦說彼無無餘依，非彼後時滅身智已，無苦依盡無餘涅槃。或說二乘無涅槃者，依無住處，不依前三。又說彼無無餘依者，依不定性二乘而說，彼纔證得有餘涅槃，決定迴心求無上覺，由定願力留身久住，非如一類入無餘依。謂有二乘深樂圓寂，得生空觀，親證真如，永滅感生煩惱障盡，顯依真理有餘涅槃。彼能感生煩惱盡故，後有異熟，無由更生。現苦所依任運滅位，餘有為法既無所依，與彼苦依同時頓捨，顯依真理無餘涅槃。爾時雖無二乘身智，而由彼證，可說彼有。此位唯有清淨真如，離相湛然，寂滅安樂，依斯說彼與佛無差。但無菩提利樂他業，故復說彼與佛有異。諸所知障既不感生，如何斷彼得無住處？彼能隱覆法空真如，令不發生大悲般若，窮未來際利樂有情，故斷彼時顯法空理。此理即是無住涅槃，令於二邊俱不住故。若所知障亦障涅槃，如何斷彼不得擇滅？擇滅離縛，彼非縛故。既爾，斷彼寧得涅槃？非諸涅槃皆擇滅攝，不爾，性淨應非涅槃。能縛有情住生死者，斷此說得擇滅無為，諸所知障不感生死，非如煩惱能縛有情，故斷彼時不得擇滅。然斷彼故，法空理顯，此理相寂說為涅槃，非此涅槃擇滅為性，故四圓寂諸無為中，初後即真如，中二擇滅攝。若唯斷縛得擇滅者，不動等二四中誰攝？非擇滅攝，說暫離故。擇滅無為唯究竟滅，有非擇滅非永滅故。或無住處亦擇滅攝，由真擇力滅障得故。擇滅有二：一、滅縛得，謂斷感生煩惱得者；二、滅障得，謂斷除障而證得者。故四圓寂諸無為中初一即真如，後三皆擇滅。不動等二暫伏滅者非擇滅攝，究竟滅者擇滅所攝。既所知障亦障涅槃，如何但說是菩提障？說煩惱障但障涅槃，豈彼不能為菩提障？應知聖教依勝用說，理實俱能通障二果。如是所說四涅槃中唯後三種名所顯得。二、所生得，謂大菩提。此雖本來有能生種，而所知障礙故不生，由聖道力斷彼障故，令從種起，名得菩提。起已相續窮未來際，此即四智相應心品。
云何四智相應心品？一、大圓鏡智相應心品，謂此心品離諸分別，所緣行相微細難知，不忘不愚一切境相，性相清淨離諸雜染，純淨圓德現種依持，能現能生身土智影，無間無斷窮未來際，如大圓鏡現眾色像；二、平等性智相應心品，謂此心品觀一切法自他有情悉皆平等，大慈悲等恒共相應，隨諸有情所樂示現受用身土影像差別，妙觀察智不共所依，無住涅槃之所建立，一味相續窮未來際；三、妙觀察智相應心品，謂此心品善觀諸法自相共相無礙而轉，攝觀無量總持、定門及所發生功德珍寶，於大眾會能現無邊作用差別皆得自在，雨大法雨，斷一切疑，令諸有情皆獲利樂；四、成所作智相應心品，謂此心品為欲利樂諸有情故，普於十方示現種種變化三業，成本願力所應作事。如是四智相應心品雖各定有二十二法，能變所變種現俱生，而智用增以智名顯。故此四品總攝佛地一切有為功德皆盡。此轉有漏八七六五識相應品如次而得，智雖非識而依識轉，識為主故說轉識得。又有漏位智劣識強，無漏位中智強識劣，為勸有情依智捨識，故說轉八識而得此四智。大圓鏡智相應心品，有義菩薩金剛喻定現在前時即初現起，異熟識種與極微細所知障種俱時捨故，若圓鏡智爾時未起，便無能持淨種識故。有義此品解脫道時，初成佛故，乃得初起，異熟識種金剛喻定現在前時猶未頓捨，與無間道不相違故。非障有漏劣無漏法但與佛果定相違故，金剛喻定無所熏識，無漏不增應成佛故，由斯此品從初成佛盡未來際相續不斷，持無漏種令不失故。平等性智相應心品，菩薩見道初現前位違二執故，方得初起，後十地中執未斷故，有漏等位或有間斷，法雲地後與淨第八相依相續盡未來際，妙觀察智相應心品，生空觀品二乘見位亦得初起，此後展轉至無學位或至菩薩解行地終或至上位，若非有漏或無心時皆容現起。法空觀品菩薩見位方得初起，此後展轉乃至上位，若非有漏生空智果或無心時皆容現起。成所作智相應心品，有義菩薩修道位中後得引故，亦得初起。有義成佛方得初起，以十地中依異熟識所變眼等非無漏故，有漏不共必俱同境，根發無漏識理不相應故，此二於境明昧異故。由斯此品要得成佛依無漏根方容現起，而數間斷，作意起故。此四種性雖皆本有，而要熏發方得現行，因位漸增佛果圓滿，不增不減盡未來際，但從種生不熏成種，勿前佛德勝後佛故。大圓鏡智相應心品，有義但緣真如為境，是無分別非後得智，行相所緣不可知故。有義此品緣一切法，莊嚴論說大圓鏡智於一切境不愚迷故，佛地經說如來智鏡諸處、境、識眾像現故，又此決定緣無漏種及身土等諸影像故，行緣微細說不可知，如阿賴耶亦緣俗故。緣真如故是無分別，緣餘境故後得智攝，其體是一，隨用分二，了俗由證真故說為後得，餘一分二准此應知。平等性智相應心品，有義但緣第八淨識，如染第七緣藏識故。有義但緣真如為境，緣一切法平等性故，有義遍緣真俗為境，佛地經說平等性智證得十種平等性故。莊嚴論說緣諸有情自他平等，隨他勝解示現無邊佛影像故，由斯此品通緣真俗二智所攝，於理無違。妙觀察智相應心品，緣一切法自相共相，皆無障礙，二智所攝。成所作智相應心品，有義但緣五種現境，莊嚴論說如來五根一一皆於五境轉故。有義此品亦能遍緣三世諸法，不違正理。佛地經說成所作智起作三業諸變化事，決擇有情心行差別，領受去來現在等義。若不遍緣，無此能故。然此心品隨意樂力或緣一法，或二或多，且說五根於五境轉，不言唯爾，故不相違。隨作意生緣事相境起化業故，後得智攝。此四心品雖皆遍能緣一切法而用有異，謂鏡智品現自受用身淨土相持無漏種，平等智品現他受用身淨土相，成事智品能現變化身及土相，觀察智品觀察自他功能過失，雨大法雨破諸疑網利樂有情。如是等門差別多種。此四心品名所生得，此所生得總名菩提，及前涅槃名所轉得。雖轉依義總有四種，而今但取二所轉得，頌說證得轉依言故。此修習位說能證得，非已證得，因位攝故。
後究竟位其相云何？頌曰：
此即無漏界，不思議、善、常。安樂、解脫身，大牟尼名法。
論曰：前修習位所得轉依，應知即是究竟位相。此謂此前二轉依果，即是究竟無漏界攝。諸漏永盡，非漏隨增，性淨圓明，故名無漏。界是藏義，此中含容無邊希有大功德故。或是因義，能生五乘世出世間利樂事故。
清淨法界可唯無漏攝，四智心品如何唯無漏？道諦攝故，唯無漏攝，謂佛功德及身土等皆是無漏種性所生，有漏法種已永捨故。雖有示現作生死身，業、煩惱等似苦、集諦，而實無漏，道諦所攝。集論等說十五界等唯是有漏，如來豈無五根、五識、五外界等？有義如來功德身土甚深微妙，非有非無，離諸分別，絕諸戲論，非界、處等法門所攝，故與彼說理不相違。有義如來五根、五境妙定生故，法界色攝，非佛五識，雖依此變，然麁細異，非五境攝，如來五識非五識界，經說佛心恒在定故，論說五識性散亂故。成所作智何識相應？第六相應，起化用故。與觀察智性有何別？彼觀諸法自共相等，此唯起化，故有差別。此二智品應不並生，一類二識不俱起故。許不並起於理無違，同體用分俱亦非失。或與第七淨識相應，依眼等根緣色等境是平等智作用差別，謂淨第七起他受用身土相者平等品攝，起變化者成事品攝。豈不此品攝五識得？非轉彼得體即是彼，如轉生死言得涅槃，不可涅槃同生死攝，是故於此不應為難。有義如來功德身土如應攝在蘊、處、界中，彼三皆通有漏、無漏。集論等說十五界等唯有漏者，彼依二乘麁淺境說，非說一切。謂餘成就十八界中唯有後三通無漏攝，佛成就者雖皆無漏，而非二乘所知境攝。然餘處說佛功德等非界等者，不同二乘劣智所知界等相故，理必應爾。所以者何？說有為法皆蘊攝故，說一切法界處攝故，十九界等聖所遮故。若絕戲論，便非界等，亦不應說即無漏界善常安樂解脫身等。又處處說轉無常蘊獲得常蘊，界處亦然，寧說如來非蘊、處、界？故言非者，是密意說。又說五識性散亂者，說餘成者非佛所成。故佛身中十八界等皆悉具足，而純無漏。
此轉依果又不思議，超過尋思言議道故，微妙甚深自內證故，非諸世間喻所喻故。此又是善，白法性故，清淨法界遠離生滅，極安隱故，四智心品妙用無方，極巧便故，二種皆有順益相故，違不善故，俱說為善。論說處等八唯無記，如來豈無五根三境？此中三釋，廣說如前。一切如來身、土等法皆滅、道攝，故唯是善，聖說滅、道唯善性故，說佛土等非苦、集故，佛識所變有漏、不善、無記相等皆從無漏善種所生，無漏善攝。此又是常，無盡期故。清淨法界無生無滅，性無變易，故說為常。四智心品所依常故，無斷盡故，亦說為常。非自性常，從因生故，生者歸滅一向記故，不見色心非無常故。然四智品由本願力所化有情無盡期故，窮未來際無斷無盡。此又安樂，無逼惱故，清淨法界眾相寂靜，故名安樂。四智心品永離惱害，故名安樂。此二自性皆無逼惱，及能安樂一切有情，故二轉依俱名安樂。二乘所得二轉依果，唯永遠離煩惱障縛，無殊勝法，故但名解脫身。大覺世尊成就無上寂默法，故名大牟尼。此牟尼尊所得二果永離二障，亦名法身，無量無邊力無畏等大功德法所莊嚴故。體依聚義總說名身，故此法身五法為性，非淨法界獨名法身，二轉依果皆此攝故。
如是法身有三相別：一、自性身。謂諸如來真淨法界，受用、變化平等所依，離相寂然，絕諸戲論，具無邊際真常功德，是一切法平等實性。即此自性亦名法身，大功德法所依止故。二、受用身。此有二種：一、自受用，謂諸如來三無數劫修集無量福慧資糧，所起無邊真實功德及極圓淨常遍色身，相續湛然，盡未來際，恒自受用廣大法樂；二、他受用，謂諸如來由平等智示現微妙淨功德身，居純淨土，為住十地諸菩薩眾現大神通，轉正法輪，決眾疑網，令彼受用大乘法樂。合此二種名受用身。三、變化身。謂諸如來由成事智變現無量隨類化身，居淨穢土，為未登地諸菩薩眾、二乘、異生稱彼機宜，現通說法，令各獲得諸利樂事。以五法性攝三身者，有義初二攝自性身，經說真如是法身故，論說轉去阿賴耶識得自性身，圓鏡智品轉去藏識而證得故。中二智品攝受用身，說平等智於純淨土為諸菩薩現佛身故，說觀察智大集會中說法斷疑現自在故，說轉諸轉識得受用身故。後一智品攝變化身，說成事智於十方土現無量種難思化故。
又智殊勝具攝三身，故知三身皆有實智。有義初一攝自性身，說自性身本性常故，說佛法身無生滅故，說證因得，非生因故，又說法身諸佛共有，遍一切法，猶若虛空，無相無為，非色、心故。然說轉去藏識得者，謂由轉滅第八識中二障麁重顯法身故，智殊勝中說法身者，是彼依止彼實性故。自性法身雖有真實無邊功德，而無為故，不可說為色心等物。四智品中真實功德，鏡智所起常遍色身，攝自受用，平等智品所現佛身，攝他受用，成事智品所現隨類種種身相，攝變化身。說圓鏡智是受用佛，轉諸轉識得受用故。雖轉藏識亦得受用，然說轉彼顯法身故，於得受用略不說之。又說法身無生無滅，唯證因得，非色心等。圓鏡智品與此相違，若非受用，屬何身攝？又受用身攝佛不共有為實德，故四智品實有色心皆受用攝。又他受用及變化身皆為化他方便示現，故不可說實智為體。雖說化身智殊勝攝，而似智現或智所起，假說智名，體實非智。但說平等，成所作智能現受用三業化身，不說二身即是二智，故此二智自受用攝。然變化身及他受用雖無真實心及心所，而有化現心、心所法，無上覺者神力難思，故能化現無形質法。若不爾者，云何如來現貪、瞋等？久已斷故。云何聲聞及傍生等知如來心？如來實心等覺菩薩尚不知故。由此經說化無量類皆令有心，又說如來成所作智化作三業，又說變化有依他心，依他實心相分現故。雖說變化無根心等，而依餘說不依如來，又化色根心心所法無根等用，故不說有。如是三身雖皆具足無邊功德，而各有異，謂自性身唯有真實常、樂、我、淨，離諸雜染，眾善所依，無為功德，無色、心等差別相用，自受用身具無量種妙色心等真實功德，若他受用及變化身，唯具無邊似色心等利樂他用化相功德。又自性身正自利攝，寂靜安樂無動作故。亦兼利他，為增上緣，令諸有情得利樂故。又與受用及變化身為所依止，故俱利攝。自受用身唯屬自利。若他受用及變化身唯屬利他，為他現故。又自性身依法性土，雖此身土體無差別，而屬佛法相性異故。此佛身土俱非色攝，雖不可說形量小大，然隨事相，其量無邊。譬如虛空，遍一切處。自受用身還依自土，謂圓鏡智相應淨識，由昔所修自利無漏純淨佛土，因緣成熟，從初成佛盡未來際，相續變為純淨佛土，周圓無際，眾寶莊嚴，自受用身常依而住。如淨土量身量亦爾，諸根相好一一無邊，無限善根所引生故。功德智慧既非色法，雖不可說形量大小，而依所證及所依身，亦可說言遍一切處。他受用身亦依自土，謂平等智大慈悲力，由昔所修利他無漏純淨佛土，因緣成熟，隨住十地菩薩所宜，變為淨土，或小或大，或劣或勝，前後改轉，他受用身依之而住，能依身量亦無定限。若變化身依變化土，謂成事智大慈悲力由昔所修利他無漏淨穢佛土因緣成熟，隨未登地有情所宜化為佛土或淨或穢或小或大，前後改轉，佛變化身依之而住，能依身量亦無定限。自性身土一切如來同所證故，體無差別。自受用身及所依土雖一切佛各變不同，而皆無邊，不相障礙。餘二身土隨諸如來所化有情，有共不共，所化共者，同處同時諸佛各變為身為土，形狀相似，不相障礙，展轉相雜，為增上緣。令所化生自識變現，謂於一土有一佛身，為現神通說法饒益。於不共者，唯一佛變。諸有情類無始時來，種性法爾更相繫屬，或多屬一，或一屬多。故所化生有共不共，不爾，多佛久住世間，各事劬勞實為無益，一佛能益一切生故。此諸身土若淨若穢無漏識上所變現者，同能變識俱善無漏。純善無漏因緣所生，是道諦攝，非苦、集故。蘊等識相不必皆同，三法因緣雜引生故。有漏識上所變現者，同能變識皆是有漏，純從有漏因緣所生，是苦、集攝，非滅、道故。善等識相不必皆同，三性因緣雜引生故，蘊等同異類此應知。不爾，應無五十二等。然相分等依識變現，非如識性依他中實。不爾，唯識理應不成，許識內境俱實有故。或識相、見等從緣生，俱依他起，虛實如識。唯言遣外，不遮內境，不爾，真如亦應非實。內境與識既並非虛，如何但言唯識非境？識唯內有，境亦通外，恐濫外故，但言唯識。或諸愚夫迷執於境，起煩惱業生死沈淪，不解觀心勤求出離，哀愍彼故，說唯識言，令自觀心解脫生死，非謂內境如外都無。或相分等皆識為性，由熏習力似多分生，真如亦是識之實性，故除識性無別有法。此中識言亦說心所，心與心所定相應故。
此論三分成立唯識，是故說為成唯識論。亦說此論名淨唯識，顯唯識理極明淨故。此本論名唯識三十，由三十頌顯唯識理乃得圓滿，非增減故。
已依聖教及正理，分別唯識性相義，所獲功德施群生，願共速登無上覺。