之虛，皇帝之閭，乃□先王九觀，以詔後世。
己巳，天子□征，舍於菹台。
辛未，獵菹之獸，於是白鹿一遻，逸出走。天子乘渠黃之乘□焉。天子丘之，是曰五鹿官人之□是丘，□其皮是曰□皮，□其脯是曰□脯。天子飲于漯水之上，官人膳鹿，獻之天子。天子美之，是曰甘。
癸酉，天子南祭白鹿於漯，□乃飲於草中，大奏廣樂，是曰樂人。
甲戌，天子西北□，姬姓也，盛柏之子也，天子賜之上姬之長，是曰盛門。天子乃為之台，是曰重璧之台。
戊寅，天子東田于澤中，逢寒疾。天子舍于澤中，盛姬告病，天子憐之，□澤曰寒氏。盛姬求飲，天子命人取漿而給，是曰壺輲。天子西至於重璧之台，盛姬告病，□天子哀之，是曰哀次。天子乃殯盛姬於穀丘之廟。□壬寅，天子命哭，啟為主。祭阝父賓喪，天子王女叔坐為主。天子□賓之命終哀禮，於是殤祀而哭，內史執策。官人□丌職曾祝敷席設幾，盛饋具，肺鹽羹，胾脯、棗、、醢、魚臘、糗、韭，百物，乃陳腥俎十二，乾豆九十，鼎敦壺尊四十，器，曾祝祭食，進肺鹽，祭酒。乃獻喪主伊扈，伊扈拜受，□祭女，又獻女主叔坐。叔坐拜受。祭□祝報祭觴大師，乃哭即位，畢哭，內史□策而哭，曾祝捧饋而哭，禦者□祈而哭，抗者觴夕而哭，佐者承鬥而哭，佐者衣衾佩□而哭，樂□人陳琴瑟□竽，籥，，筦而哭。百□眾官人各□其職事以哭，曰：士女錯踴九□乃終，喪主伊扈，哭出造舍，父兄宗姓及在位者從之。佐者哭，且徹饋，及壺鼎俎豆，眾官人各□其職，皆哭而出，井利□事後出而收。
癸卯，大哭殤祀而載。
甲辰，天子南葬盛姬于樂池之南。天子乃命盛姬□之喪，視皇后之葬法。亦不拜後於諸侯。河濟之間共事，韋穀黃城三邦之事輦喪，七萃之士抗即車，曾祝先喪，大匠禦棺，日月之旗，七星之文，鼓鐘以葬，龍旗以□，鳥以建鼓，獸以建鍾。龍以建旗。曰喪之先後及哭踴者之間，畢有鐘旗□百物喪器，井利典之，列於喪行，靡有不備。擊鼓以行喪，舉旗以勸之，擊鐘以止哭，彌旗以節之，曰□祀大哭九而終喪。出於門，喪主即位。周室父兄子孫倍之。諸侯屬子，王吏倍之。外官王屬，七萃之士倍之。姬姓子第倍之。執職之人倍之。百官眾人倍之。哭者七倍之，踴者三十行，行萃百人。女主即位，嬖人群女倍之。王臣姬姓之女倍之。宮官人倍之，宮賢庶妾倍之。哭者五倍，踴者次從，曰天子命喪，一裡而擊鐘止哭。曰匠人哭于車上，曾祝哭於喪前，七萃之士哭於喪所。曰小哭，錯踴，三踴而行，五裡而次。曰喪三舍至於哀次，五舍至於重璧之台，乃休。天子乃周姑繇之水以圜喪車。是曰圜車，曰殤祀之。
孟冬辛亥，邢侯、曹侯來吊，內史將之以見天子，天子告不豫而辭焉。邢侯、曹侯乃吊太子，太子哭出廟門，以迎邢侯，再拜勞之，侯不答拜，邢侯謁哭於廟。太子先哭而入，西向即位。內史賓侯北向而立，大哭九，邢侯厝踴三而止。太子送邢侯至廟門之外，邢侯遂出，太子再拜送之。曹侯廟吊入哭，太子送之亦如邢侯之禮。
壬子，天子具官見邢侯、曹侯，天子還返，邢侯、曹侯執見拜天子之武一，天子見之。乃遣邢侯、曹侯歸於其邦，王官執禮共于二侯如故，曰：天子出憲，以或襚賵。
癸丑，大哭而□。
甲寅，殤祀，大哭而行。喪五舍於大次，曰喪三日於大次，殤祀如初。
辛酉，大成，百物皆備。
壬戍，葬史錄繇鼓鐘以亦下棺，七萃之士□士女錯踴九□喪下。昧爽，天子使嬖人，贈用文錦明衣九領，喪宗伊扈贈用變裳。女主叔坐贈用茵組，百嬖人官師畢贈，井利乃藏。報哭於大次，祥祠□祝喪罷哭，辭於遠人。為盛姬諡曰哀淑人，天子名之，是曰哀淑之丘。
乙丑，天子東征，舍于五鹿，叔坐思哭，是曰女坐之丘。
丁卯，天子東征，釣于漯水，以祭淑人，是曰祭丘。
己巳，天子東征，食馬于漯水之上。乃鼓之棘，是曰馬主。
癸酉，天子南征，至於菹台。
甲戌，天子西征，至於因氏。天子乃釣于河，以觀姑繇之木。
丁丑，天子北征。
戊寅，舍於河上，乃致父兄子弟王臣姬□祥祠畢哭，終喪於囂氏。
己卯，天子西濟于河，囂氏之遂。
庚辰，舍于茅尺，於是禋祀除喪。始樂素服而歸，是曰素氏，天子遂西南。
癸未，至於野王。
甲申，天子北升于大北之隥，而降休于兩柏之下。天子永念傷心，乃思淑人盛姬，於是流涕。七萃之士，葽豫上諫于天子曰：自古有死有生，豈獨淑人。天子不樂，出於永思。永思有益，莫忘其新。天子哀之，乃又流涕。是日輟，己未乙酉，天子西絕鈃隥，乃遂西南。
戊子，至於鹽。己丑，天子南登于薄山窴軨之隥，乃宿于虞。
庚寅，天子南征，吉日辛卯，天子入于南鄭。