若夫至道圓明，虛無湛極。慈悲普攝，濟生死之深河。浮大寶舟，廣度四生之難。恩霑大道，迥拔三界之牢。慧鏡長懸，照無明之巨夜。法王慈愍，接引多方。眾苦之病無窮，設藥之途非一。故有照明大士，垂音五濁之中，悲愍群生，勸請如來設教遵。
首稱：佛為心王菩薩說頭陀經者，以為王心為身之主，耳目處其外，任持六根，不壞善惡種子，使之不亡。乍去乍來，無有限礙，自在如王，故言心王。菩薩，解脫之別稱，得道之異名。以覺合機，故稱佛說。頭陀者，西國之語，此土往翻名為抖擻。煩惱不生，寂然無相，故曰頭陀。經者，常也。人能悟道，永離生死，故號為常。
爾時佛在大林藪山。山形大小，縱廣八萬四千由延。。其山四方，有無量夜叉、羅剎、虎、狼、師子、毒蛇、惡鬼，煞害眾生，啖人精氣。其山四維，復有無量賢善大士，修學大乘。於佛法中，決定生信。護持禁戒，如淨明珠。守護心城，摧伏外道。五峰神仙，最居山頂。仙人我慢，五欲自恣，不悟無常。佛與迦葉、諸大菩薩，側塞虛空，前後圍繞。四部弟子，一時共會。
爾時世尊在大眾中，坐寶蓮華，結跏趺坐，嬉怡微笑。威德光明，普照一切。
佛告心王菩薩：汝當為諸大眾，宣說甚深無上妙法。令諸眾生，識煩惱性空無所有。令頭陀正法，苦樂一相。
心王菩薩承佛神力，身昇虛空，變現自在。於大眾中，放大智光。光如百千萬億日月，清涼調適。隨諸眾生，所求皆得。普照十方，招集有緣諸來大眾。天龍八部、護法善神、四天王等，上至有頂，下極空際，六道四生，蒙光喜悅，皆來聽法，大眾雲集。
菩薩摩訶薩大慈所薰，復放六百萬億最勝光明。其光明中宣說：一切眾生本性清淨、無生無滅、無垢無淨。無生死際，無涅槃際。二際平等，等諸法空故。閑居靜住，即是頭陀。寂然念道，絕斷攀緣，不生分別。何以故？生死、涅槃，不一不二。但假名說，接引愚夫。上品眾生，體達法相，不入涅槃，不出生死。中品眾生，捨於生死，貪求涅槃。無方便慧，實際為家。下品眾生，無明癡住，不覺不知，沉淪苦海。
諸菩薩等，汝當諦了，如是光明，從何而來？內外推求，都無生處。從心化生，湛然常一。一相光明，觸眾生身，從毛孔入。眾生遇者，入無量定。
光觸眼者，入妙色三昧；光觸耳者，入音聲三昧；光觸鼻者，入香林三昧；光觸舌者，入法喜三昧；光觸身者，入智明三昧；光觸心者，入法明三昧。
光遍十方。仙人蒙光，我慢即除，身心清淨，悟無生忍。惡鬼、毒蛇、夜叉、羅剎、啖人精氣者，皆發菩提心。二見牛頭，鬥諍心息。波旬魔王，開地獄門，施清涼水。飢餓眾生，自然飽滿，發清淨心，飡法喜食，身心解脫，深入法性，自在無為。
雖得無為，察心不住。學方便故，以法為妻，化生一子，名為法王子。處在深宮，正念思惟。學大方便，不捨有為，不住無為。二慧方便，念念具足。其年雖小，常樂出家，學無上道。不樂世事，常修少欲知足之行。修六和敬，眼與色和。何以故？心不緣色，妄識不生，即是和義。餘如上說。。動靜常一，守護心城，不令賊入。
外道六師，多方巧術，詐為親善，語王子言：世有極樂，自恣歡娛，長養王身。既受樂已，天上伎樂，種種饌膳，自然來至。五欲天女，巧轉王心，所求皆得。王子聞已，似悲復喜：我從昔來，祇為愛網，網我身心，不能自拔，何能救他？今日何緣，復作斯語，誑惑於我？一念返源，即為心師，不師於心。即知虛妄，不受其語。外道六師，徒黨眷屬，自然磨滅。
王子心地，決斷猛利，猶如金剛。見諸法性，體明淨故。設有惡念，即便覺知，入一相門。其一相者，即是大道之無蓋也。一是法海母，能生諸佛。諸菩薩等，常生柔和，質直其心，不邪不曲。常樂坐禪，修空三昧。居有不有，入有空三昧，破諸常見。一切煩惱、無明之父。居無不無，入空有三昧，破諸斷見。一切煩惱、恩愛之母。入有空三昧，莊嚴法身。入空有三昧，莊嚴色身。色身即具三十二相，為度三十二相知見鬼神。法身具無量相，為度微塵愛法眾生。入一實道，達煩惱性。開闡法幢，摧挫我見，增長聖道。翻五陰賊，具五分身。不隨三毒，三明現前。八邪不起，入八解脫。
爾時會中有一菩薩，名曰照明。愍念今世五濁眾生，不修少欲知足之行，命終即墮三惡道中。勸請如來，說頭陀法，開化眾生，於閻浮提廣作佛事。
佛告照明菩薩：善哉！善哉！善男子，我適命心王菩薩，普為大眾說斯妙法。汝今復問，今當廣說。
其頭陀者，從正月十五日至三月十五日，從八月十五日至十月十五日，二時頭陀。三世諸佛，常行此法。眾行中上。吾今得道，常行此法，況汝凡夫！勸諸學人，不得懈怠，縱恣六情，造作諸惡。何以故？凡夫壽命，稟道氣生，法無有定。以不定故，聖亦不定。何以不定？法如幻故，寂滅無為法如化故，冥寂無心。幻生於化，化生於幻。化生、幻死，各不相知。眾生愚癡，織生死網，自纏自縛。十二地獄，身居其中。四大毒蛇，同共一室。十八識賊，遍羅諸道。設有善念，隨生隨滅。何有智者，不返斯源。六識為根，心識為本。無明波浪，心識常動。遊戲六情，造生死業，至死不捨。無能制者，自在如王。是故我言，生死魔王，念念傷害。眾生不覺，輪迴生死，何由得出？善男子，汝當正信三寶。道從信生，求善知識。
照明菩薩白佛言：世尊，何者名善知識？
佛言：心王菩薩是一切眾生真善知識。汝當歸依，請求救護。心王菩薩神力無量，能拔汝苦。
照明菩薩合掌白佛：心王菩薩今在何處？我當普為一切眾生請求救護。
佛言：心王菩薩不近、不遠，不在中間。若欲得見，當觀五陰、十二入、十八界。身心端直，正念思惟。心王菩薩當至汝所，解煩惱結。如是念念，精勤不捨，身心清淨。心王菩薩即至其所，如應說法。
諸菩薩等，我本與汝及一切眾生同一性相，一體無異。汝自生心，強起分別，為言我異。我實不異。何以故？是煩惱性，性無所有，即涅槃性。涅槃之性，性無所有，即煩惱性。二性不二，名為正性，名為法性，佛所行處。是故我言，本無有異。
照明菩薩言：若本不異，一切眾生，煩惱即是涅槃？
答曰：不然。我言煩惱，性無所有，為涅槃耳。若言煩惱即是涅槃，何得以涅槃還惱涅槃？行人善巧方便，觀察身心，得空慧力，行頭陀法。靜亂不二，正念思惟。攢煩惱性，得性心淨。生無漏火，燒煩惱薪。名不動慧。不動而動，名方便慧。
心王菩薩語照明菩薩言：我於爾時，入佛性海甚深三昧，名法輪慧。不可思議煩惱之中，出生諸佛。
照明菩薩言：何名方便慧？何名不動慧？何名法輪慧？
答曰：六識心常動，其相如車輪，名為方便慧。心王常不動，其相如車軸，名為不動慧。一根中具六，六六三十六，其相如車輻，名為法輪慧。五陰以為車，無相以為牛，調御以一心，運載諸群生，趣向波若洲。
諸菩薩等，汝當修行。一切眾生，常為客塵煩惱之所覆蔽，不見佛性。如竹不鑽，火即不出。煩惱亦爾。若鑽煩惱，佛性顯現。要須在定。心在定故，定力、慧力乃能鑽插。
譬如穀子，糠皮盡淨。雖蒙時節，雨水調適，芽不能生。凡夫亦爾。若遇善友、諸佛、菩薩，示其方便，以大乘法杖，鞭分別心。心蟲既死，內外清淨，毒害不生。加功磨瑩，心性調善。所作真妙，常合聖道。蕩除塵垢，破無明殼。雖在生死，愛水澆灌，識芽種子，自然不生。身心清淨，生法王家，入菩薩位。四弘不捨，有大方便，巧度眾生。
照明菩薩言：云何名眾生？
答曰：煩惱愛結，名為眾生。若能攝心，寂然無念，無生、無滅，妙慧成就，度脫眾生。
照明菩薩言：觀煩惱性，內度眾生，其相可解。外法云何？
心王菩薩言：如是！如是！如汝所問，內外不異。雖復不異，要先觀內。一煩惱淨，眾多法淨。何以故爾？內是外根源，眾聖之源。得斯要法，法度眾生。
眾生無盡，佛身無盡；眾生無邊，佛身無邊；眾生之性即虛空性，虛空之性即眾生性。由有眾生，即有佛生。若無眾生，佛亦不生。是故我言：諸佛菩薩，常度眾生。有因緣故，方便巧說，眾生度佛。我常宣說：諸法平等，無有二相。佛度眾生，眾生度佛，始名平等。
佛告心王菩薩言：善哉！善哉！汝入究竟陀羅尼慧，無礙大辯。於諸菩薩大眾之中，作師子吼，顯平等法。我於餘經竟未說之，今於頭陀大乘方等。心王菩薩，大眾純熟，智慧明淨，大慈大悲，利根大士，堪聞大法。菩薩方便，所以說之。法相深邃，難信難解。二乘凡夫，鈍根小智，雖聞妙法，無慧方便，不生信樂。
善男子，我滅度後，多有眾生，放逸自恣，或犯四重、五無間罪。作一闡提，無歸依處。當念心王菩薩，學頭陀法。心王菩薩，大慧方便，慈悲眾生，怨親不二。若有信心，即開方便。示實相門，說法巧妙，令人易解。眾生聞已，不生異念。
心王菩薩即為說法，諸菩薩等正念聽受。諸法實相即眾生相。若心取捨，即遠實相。實相曰道，道字無為。無為曰一，一是慧刀，割斷諸見。見根不生，名為解脫，解脫名空。空虛身心，清淨無染，名為波若。波若名慧，慧名心光，照陰、入、界。闇室開明，明明無盡。無盡心光，名涅槃智，智能巧慧。四大城邑，五陰精舍。善惡心起，名為調達。色心不二，名曰如來。徒眾眷屬，八萬四千，寂寞清虛，湛然清淨。各各護持，菩薩淨戒。
爾時照明菩薩即從座起，頂禮佛足，普為當來眾生諮啟二事：諸菩薩等行頭陀時，受持何戒？云何名持，云何名犯？
佛告照明菩薩：汝大慈大悲，入他心三昧。當來眾生無有慧明諮問於我。汝今諦聽，當為汝說。
行頭陀時，前作方便，斷內外賊，翻邪歸正。七日七夜，澄淨身心。端坐一室，正念思惟。觀身實相，受佛心戒，名曰法叉戒。戒有二種：內戒、外戒。何名為內戒？覺觀心動，即犯內戒，破內頭陀。覺有身相，即犯外戒，破外頭陀。若犯內戒，毀滅法身。若犯外戒，傷害色身。犯內外戒，非我弟子。雖復多聞，分別講說十二部經，二時頭陀，不能守護佛法寶城。心散外逸，念念誹謗，名極重罪，名一闡提。思想亂起，不念無生，名誹謗。妄緣轉多，名極重罪。心無依止，口妄說空，不識空體，名一闡提也。
照明菩薩即白佛言：凡夫愚癡，貪名求利，不依聖教，不遇善友，破頭陀戒。唯願世尊大慈大悲，哀愍眾生，示其正道。
佛告照明菩薩：善哉！善哉！汝為眾生，巧問斯事，我今當說。
三界虛妄，皆心所作。若欲懺悔，五蓋樹下，靜坐思惟。正觀身內，與心論議，捔智慧力。煩惱論師，歸依受化。息諍訟業，起於真心。於諸菩薩四眾之前，各觀心性。性非內外，亦非中間。心性離故，罪垢亦離。如是念念，行法成時，法性智水，空中灌注。洗浣罪垢，戒根即生。
頭陀法戒，清淨如本。如是懺悔，千劫萬劫，極大重罪，一念消融。如是觀時，不見罪性在內、在外，不住中間。於諸觀中，最為第一。無心無緣，前後際斷。心、心數法，畢竟不生。學波若心，名為正觀。大慈大悲，滅煩惱種，生菩提芽，慧方便觀。
其頭陀師，先調心馬，善巧調御，轡勒其心，不令馳散。常好坐禪，在空閑處，澄停不亂。心鏡明淨，進止安詳。所有慧解，不從他聞，自從心樹，發生利智。降內外賊，摧破四魔。觀解現前，身心清淨，與道相應。善達法相，隨觀講經，不依文字。設有言說，猶如虛空。直語、真語，不誑眾生。令諸聽者開發慧眼。助佛揚化，使盲冥眾生一時醒悟。功德、智慧，二種莊嚴，法利具足。
其頭陀師，內解三藏，方乃為師。戒藏、定藏、慧藏。何名戒藏？藏名貪相，貪相不生，善惡不二，不二之性，即具尸羅，名為戒藏。何名定藏？藏名瞋相，瞋相不生，靜亂不二，究竟寂滅，即具禪那，名為定藏。何名慧藏？藏名癡相，癡相不生，不生而生，生真實慧，即具波若，名為慧藏。通達此三者，名為三藏師，始名師子吼；能破三毒，入一相門，名師子吼。貪瞋癡無，名大法師，大頭陀師，大精進師，不誑眾生師，大清淨師，大解脫師，無繫縛師，大持戒師。善為眾生方便說法，一一開解不生滅心，說實相法。不妄語師。
出家、在家，四部弟子，修行此法，十八種物，自隨己身。常行乞食，少欲知足。正中一食，不二時食。從頭陀時，日日十二時移，不樂本處。遠離聚落，不近不遠，空閑靜處，塚間樹下，繫念思惟。一心禪寂，觀身實相，雜念不生。巧慧方便，凝靜心王，令身調善。震大法鼓，摧伏異學，外道邪師。入佛性海，煩惱風息。波浪不生，妄識不起。種性清淨，生如來家。與諸菩薩，論頭陀法。
爾時心王菩薩語諸菩薩言：頭陀淨法，是法微妙，甚深玄奧，諸行中上。我等云何敢問斯事？今當承佛大威神力。即從座起，合掌向佛。却住一面。先澄停心海，入無盡三昧。從三昧起，知大眾疑。即向佛說：何故頭陀止取正月十五日至三月十五日？復何因緣，取八月十五日至十月十五日？何者名頭？何者名陀？新學諸菩薩咸有疑心，願為大眾，慈悲解釋疑網垢累，令得解脫。
爾時世尊告心王菩薩：汝能巧問，我今善答，令眾喜悅。善男子！汝等審聽。汝心令無異念，當為汝說。
頭陀正法取正月十五日者，眾生垢重，無量劫來，心常邪曲。令思惟五陰，空無所有。調適得所，法性因緣，發自然慧。五分法身，具一切智。照諸黑闇邪曲眾生，心地正直，常入三昧。明見法相，猶如春日。故言正月十五日。
至三月十五日者，諸法無性，各不相知。前心隨生，後心不緣。無故留心，心相不生，即是實相。三毒清淨，究竟無染，名三解脫。故言三月十五日。
取八月十五日者，正為眾生，於八聖道，起八邪風，心地波動，無生妙藥，沒在深叢。行人善巧，尋其根本。本既無生，心性清淨，不動如山。法王妙藥，自然還出。眾生服藥，八風病息，八解脫現前。故言八月十五日。
至十月十五日者，行人修道，十念成就，長養聖胎，具諸根力，無惱無熱。如明淨月，郁蒸清涼，煩惱見息。故言十月十五日。
頭者，行人初破煩惱，擊大法鼓，吼煩惱賊，得其頭主。賊民無主，無所依止，即求出家，為我弟子。攝心學道，身心清淨，悟無生忍。故言頭也。陀者，後心行人，善巧方便。雖得前心，後念多失。既失其後，即是漏心，名為煩惱。行人勤加精進，前心注後，後心注前，前後不二，名為正法。即是阿難受持佛語，無有遺漏。是故言陀。又復陀者，陀汰煩惱。如陀金沙，先除粗者，真金始現。
爾時大眾，聞佛如來慈悲解釋，諸結煩惱，自然爛壞。無明藏開，自然踴出無量無邊如意寶珠，不可稱數。化在身上，以為瓔珞。
菩薩爾時復自思念：如是妙寶，昔所不得，而今得之。十方諸佛，甚深法藏，不可思議。並是如來慈悲願力，使我悟道。還以此寶，奉獻如來。如來不受，還施菩薩。何以故？爾時佛身究竟，不受其功。見於佛性，而得明了。菩薩籍一入道，道心未明，捉一自守，見於佛性，而不明了。
善男子，此處難明。直是最上利根菩薩，聞一悟解，初發心時，便成正覺。不由次第，等覺、妙覺。前念為因，後念為果，金剛聖體，種智現前。涅槃城中，證究竟果。
爾時照明菩薩問心王菩薩言：何故眾生本性清淨？以何因緣而生妄想，失其本心，煩惱所纏，不能得出？云何方便，轉此虛妄？
心王菩薩即答言曰：眾生之性，即是法性。法性常淨，具諸相好。從本以來，無得無失。從本以來，無出無沒。從本以來，性常真實，亦無虛妄。從本以來，無有煩惱，亦無涅槃。從本以來，不增不減，究竟清淨。不可宣說，言語道斷，無有文字，猶如虛空。云何問言眾生妄想？如是問者，名為邪問。
照明菩薩言：如是！如是！甚深！甚深！真淨妙法，不可思議。誰能信者？利根大士，研心盡淨，乃能生信。
心王菩薩復更為照明菩薩說本業因緣：一切眾生，從無始以來，祖父無明，恩愛為母，常策使我，不得自在。眾生背道日久，雖聞法言，都不開解。何以故？此等眾生，知見垢心，閉塞昏闇，不能得悟。猶如明鏡，塵垢汙染，不見面像。凡夫亦爾，常為八風，汙染其心。法鏡不明，亦復如是。世法八風，清淨妙藥，揩拭眾生心鏡塵垢。眾生不受，當如之何？一念起心，八萬四千煩惱郎主使役其身。身心破裂，身器淋漏，瘡瘢深厚。雖聞醫言，不肯信受，非如來咎。
照明菩薩言：云何為郎主？
答曰：法無有貪，貪郎役使，不得自在，貪鬼縛我。法無有瞋，瞋郎役使，不得自在，瞋鬼縛我。法無有癡，癡郎役使，不得自在，癡鬼縛我。求名、求利，分別取捨。無明郎主，其數無量，說不可盡。諸菩薩等，汝當精勤，隱處山林諸見樹下，修行正念。先觀四大，何者是我？地、水、火、風，一一推求，究竟無我。因緣和合，妄生於我。此念成時，四大三昧，自然現前。即覺身心，湛然入定，內外清淨，無有相貌。身與定合，不動如山。身戒、心慧，不由他教，自然開解。五陰、十二入、十八界、八萬四千塵勞，為大般若諸波羅蜜甚深法門。
是時大地六種震動，諸天散花，作眾伎樂，以供養佛。爾時菩薩具二種智：一者實智；二者方便智。實智離凡夫地；方便智離聲聞地。
諸菩薩等，汝當修學二種方便甚深法藏，何以故？十方諸佛之所行處，能令行人安心得所。不為六師外道天魔之所沮壞，皆是行者頭陀功德，念念融鑄真金。真金像現，分身散體，普遍十方，教化眾生。
微塵菩薩，其數無量，勸請心王菩薩轉正法輪。
心王菩薩言：我乘如來威神之力，為大眾說，令汝開解，無復疑悔。法輪名一，一道清淨，名正法輪。正念思惟，觀身實相，不生不滅，名正法輪。常修慈心，怨親不二，苦樂一相，名正法輪。有佛無佛，性相常住，不生疑心，名正法輪。能師子吼，吼諸煩惱，究竟清淨，名正法輪。觀察五陰，空無所有，煞諸結賊，名正法輪。觀生、老、病、死，性常清淨，名正法輪。正行心處，不生邪曲，名正法輪。攀緣心息，覺觀盜賊，畢竟不生，名正法輪。放心隨順，不畏生死，名正法輪。諸菩薩等，汝當修行如是甚深最上最妙法，究竟清淨無染法輪，得此法時，不依生死，不住涅槃，超然解脫，放任沉浮。即身如虛空，容受一切。心如金剛，護持諸戒。真佛弟子，即是頭陀。蘭若住處，始名出家。以智慧刀，剪煩惱髮。念念無間，得解脫智。具足二忍：一眾生忍；二法忍。聽法因緣，獲究竟忍。
爾時心王菩薩欲重宣述，以偈贊曰：震吼法鼓降四魔，內外怨賊悉清淨。五欲毒箭變為花，遍散虛空供養佛。如來受已放大光，眾生蒙光即解脫。無明闇室光照了，慧燈授記成正覺。了達法相一如如，凡聖究竟無差別。雙林樹下得成道，即是導師方便說。若能勤行心王法，頭陀禪定常寂滅。一心普為貪眾生，三轉法輪成佛道。如是甚深佛境界，學心大士乃能了。十八種物常隨身，行住常觀十八識。一日一夜十二時，常從不住十二入。雖在六塵不染著，皆是心王菩薩力。專求無上佛菩提，守護諸根不放逸。不畏生死如虛空，身心清淨無所染。我從今日始悟解，頂禮無上大覺尊。遍觀諸法如幻化，佛與菩提亦復然。內鑄真如無相佛，世法金泥磨瑩身。巧轉凡夫成正覺，頂禮大慧無著人。五陰一相是如來，貪瞋即是三解脫。護持淨戒無所犯，心性明珠不變異。我今隨分贊嘆佛，唯願大悲哀納受。
爾時佛告心王菩薩：善哉！善哉！善能稱嘆頭陀行法，勸諸學人勤行修習諸波羅蜜，莊嚴身戒、心慧。身戒名息世譏嫌戒。何以故？息諸煩惱，不生愛結。愛結若生，即犯斯戒。心慧名性重戒。何以故？沉心住慧，無有方便，犯性重戒。若犯斯戒，雖復出家，頭陀苦行，常坐不臥，日常一食，講經說法，教化眾生，不名師子，名為野干。非我弟子，我非其師。
善男子，我昔為凡夫時，學頭陀法，常處山林，觀身不淨，安那波那，深心專修此法。經無量劫，不能得道。徒自疲苦，勞我精神，不能得道。爾時遇善知識，學心不二，隱五陰山。守一不移，精神不散，萬靈扶衛。思惟正念十八大城，心王直住十二大國。太子居中，遊戲三門，出城學道。出貪瞋癡城，學無貪瞋癡道。出知見城，學無知見道。出生死城，學無生死道。出八風城，學八聖道。出五陰城，學五分法身道。出分別城，學無分別道。出高下城，學平等道。出眾相城，學無相道。出凡聖城，學無凡聖道。出十二入、十八界、八萬四千城，學八萬四千波羅蜜道。我於爾時出虛偽城，入真實道。超凡夫地，種性清淨。正念思惟，念薩婆若。學大方便，入法性城。
爾時世尊放法性光，入法性三昧，坐金剛座，從三昧起，即為我演說微妙法。說煩惱性即是我身，汝今見我，與我無異。我於爾時，聞斯妙法，悲結雨淚，心自慚愧。無量劫來，迷失聖道，今日始聞。聞已即悟，道心開發，次第遊觀，入涅槃城。爾時如來放涅槃光，入滅除三昧，坐法王座，從三昧起，普為大眾說摩訶衍。言諸眾生身心清淨，不生不滅，不去不來，湛然常住。我聞法已，諦心聽受，慧解轉深，入究竟城。爾時如來慈悲普覆，入平等三昧，坐師子座，究竟如來，身如虛空。所有眷屬，亦復如是。從三昧起，無言無說，寂然無聲，教化眾生。於念念中，一一微塵，出生諸佛。轉正法輪，不可思議。
我於爾時，聞究竟法，即成阿耨多羅三藐三菩提。身心喜悅，得未曾有。道薰我身，生慈悲心，神變自在，現種種禪。調伏眾生，利益一切。入布施禪，令諸眾生慳心休息。入持戒禪，令諸眾生尸羅清淨。入忍辱禪，令諸瞋恚眾生發慈悲心。入精進禪，令懈怠眾生察心不住。入寂滅禪，令散動眾生入無量定。入智慧禪，令愚癡眾生開發慧眼。入地輪禪，令諸眾生身心不動，猶如山王。入雲雨禪，雨大法雨，滅諸眾生瞋恚猛火。入火光禪，燒諸眾生煩惱薪垢。入風輪禪，鼓動眾生法芽增長。入雷震禪，震動眾生無明癡心。入希有禪，令諸眾生虛心渴仰。入巧慧禪，令小乘人得大乘食，有慧方便。入禪神通禪，拔出眾生三毒等箭。入八聖禪，令修道人世法不染，猶如蓮花於水不著。入無相禪，令諸眾生分別心息。入甘露禪，令諸眾生飡法喜食。入藥王禪，遍施眾生清淨妙藥。入方便禪，引導眾生學無上道。
善男子，汝當次弟修行染淨法門。心無所作，自閑自靜，調伏諸根。尋善知識，學平等行。無相無礙，正直清淨之心，放心。心靜，靜故不亂，不亂故清淨，清淨故寂滅，寂滅故無為，無為故解脫，解脫故涅槃，涅槃故一相，一相故平等，平等故不可言說。善男子，莫隨虛妄，憶想分別。當以無漏智慧之火，燒諸動念。消融諸見，即會無生。凡夫之人，未遇善友，不解安心、除欲、制心，心水即動，動即羅網。生死大樹，因動而生。無明皮厚，凡夫不覺，我見覆蔽，飲雜毒酒，重昏長寢，云何得悟？六識羅網，知見獵師，是非貪狗，念念狂逸，難可制御。我今得道，明見斯事，慈心示語，使得開解。
佛復告心王菩薩：我今以是頭陀正法，付囑於汝。我見當來眾生，無有信心。出家、在家，多營世俗。貪求名利，學廣知見。起諍鬥業，自是非他。聞諸法空，謂言：我解！行於大乘，學無分別。正法之性，非空非有。而諸眾生，一向作解。身口不節，恣心縱逸。著空名字，實未一念。修空三昧，遊心法性，善入無為，安神學道。憶想分別，生滅垢心。心與行違，口是心非。為舌根賊，詐為親善。長養無明，取捨不息。以利求利，心為羅剎。貪著美味，愛染為池。錢作羅網，念念求捕。眾生身份，肉、血、骨、髓，飴六塵賊等。貪心鬼王，住其身內，六根狂醉。生死魔王，催其作惡。遍緣諸法，念念不住。不能制心，心馬放逸，沒在生死。隨心所作，貪欲狂癡。行道之人，慈悲眾生，尚恐生惱，何況啖食，不知饜足？言學大乘，無有分別，食者無罪，即惡取空，罪復彌重。不覺不知，雖受人身，行畜生業。或見他人，行菩薩道，即生嫉妒。如斯之輩，著外道空，飲無明酒，六識迷醉，純行惡業。諸佛菩薩，慈悲攝受，無捨離心。法相是一，說種種名，開示眾生，令得悟解。
若有信心，受持讀誦，燃無生香，日日供養。不見身相，禮拜恭敬。波若法水，洗除心垢。若讀、若誦，稱贊講說，念念之中，功德無量。薰練身心，五藏調適，無復惡夢，恐畏災害。何以故？十方聖眾，苦行頭陀，成等正覺。雖成佛道，不捨眾生。示同凡夫，頂戴恭敬，護念此經。因由斯法，滿菩提願。以是因緣，令諸眾生，所求皆得。若善男子及善女人，欲得現身即凡為聖，莫著文字邪見。外相是非，吾法滅矣。當自內求，行空寂行。不染內外，信心具足。學我妙術，讀頭陀經。如說即行，靜坐思惟。精進察心，不令間念。煩惱見息，智慧方便，降伏龍王。龍王心水，澄停清淨。貪瞋癡海，出佛性珠。珠威神力，變現自在，說微妙法。眾生聞已，道心開發，即見我身補處如來。諸菩薩等，當知聖道近在身內。凡夫不解，馳騁外求。無有方便，念念遠道，不可思議。一切眾生，若能勤心，三毒不生。法輪三轉，龍華三會，廣度眾生。眾生心淨，前念出家，後念成道。道精淳一，樸實無聞。凡夫好聞，學世間智。智生偽出，是非心起，五陰橫生。如是之人，云何合道？愚智不生，佛如是生。唯吾一人，獨返其無。
諸菩薩等，勤心修習諸波羅蜜。頭陀居山，一心禪寂。修行正法，少欲知足。常行乞食，不樂本處。糞掃三衣，取得而足。不樂世事，攝念思惟。悟世無常幻化，四氣地、水、火、風，共相擊成，究竟無我。正念思惟，隱我見山、煩惱叢林。修學神通：宿命、他心，即知此身，化生無實。色身粗重，未能輕舉，遠到飛行，教化眾生。菩薩即學方便，結跏趺坐，常入虛空三昧。觀粗重身，作輕空想。如是念念不捨，此觀行法成時，色身自在，無相無礙。如鏡中像，亦如水中月。身心不動，普遍十方，不可思議。尋善知識，見心王菩薩，善為說法要。法水灌心，心垢即淨，乃能生信。尚非六度菩薩，二乘境界，豈是凡夫六識所知！菩薩爾時悲喜俱至。何以故？悲者，我從昔來，常於此身，生無量漏。真如實相，沒在知見六識海中，沉淪生死，不能得出。故言悲也。喜者，菩薩爾時遇善知識，正心真學平等無礙一相大乘。六波羅蜜之所薰修，念念無間，即入法流，明見佛性。故言喜也。菩薩即轉此身，成無上道。是時大地六種震動。當動之時，妙色身佛從眼根三昧安詳而出；妙音聲佛從耳根三昧安詳而出；香積如來從鼻根三昧安詳而出；智明如來從身根三昧安詳而出；法喜如來從舌根三昧安詳而出；法明如來從心根三昧安詳而出。何以故？六自在王，性清淨故，各各自有微塵菩薩以為眷屬。教化眾生，行頭陀法。故言喜也。
佛告心王菩薩：一切眾生，正信者少，邪見者多。我今現在正法弘通。眾生聞已，如說修行，即得悟道。我滅度後，愚癡眾生若見、若聞，出家、在家，永割親愛，捨離家業，不為名利，求無上道，頭陀苦行，尸陀林中、塚間、樹下、鬼神住處，繩床自居，常坐不臥。信家非家，出家學道。思惟正法，觀身一相。不惜身命，修行我法。邪見眾生，無有慧眼，雖受人形，畜生無異。六識生盲，不見聖道。憎嫉賢善，反生誹謗。如斯罪人，長墮地獄，阿鼻劫住。遇善知識，生少信心。設復得人身，諸根闇鈍。雖聞大乘頭陀經法，多生疑心，輕毀不信。生此念時，現身破裂，還墮阿鼻地獄之中。苦痛萬端，難可言說。
佛復告心王菩薩：我所囑累，唯有此經。勤加精進，守護斯經。若四部弟子：比丘、比丘尼、優婆塞、優婆夷受持、讀誦，如說修行。依經方法，於二時頭陀，冬夏坐禪。真我弟子，我是其師。於惡世中，修行我法，在在處處，多所利益。國主、人王，獲得法利，身心安樂。群臣、百官、一切人民，溫毒、疾病、惡夢、災害，自然消滅。何以故？頭陀正法，微妙藥王，威神力故。他方怨賊，亦使退散。五穀豐登，人民喜樂。佛日重興，賢聖出世。
爾時眾中無量眾生聞佛如來說頭陀法，深心信解，發大乘心。八萬四千菩薩摩訶薩即轉此身，成無上道。復有微塵菩薩，其數無量，發菩提心。或得無生忍者；或得一生補處者；或得法眼淨者。無量諸天，於虛空中，歌詠贊歎，合掌散花。各相謂言：未曾有也！即發誓言：願我來世，亦得如是增長善根，利益不少。一切大眾，聞經悟道，敬心奉行。
