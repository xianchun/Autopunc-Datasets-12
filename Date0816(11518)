大藏中有無量清凈平等覺經、阿彌陀過度人道經、無量壽經、無量壽莊嚴經，四者本為一經，譯者不同，故有四名。其舛訛甚多，予久已校正，亦刊板以行，今按此經及余經傳為凈土總要。
統言大藏，不止有十，余經言西方凈土事，其大略謂彼處以七寶莊嚴，無地獄、餓鬼、禽畜，以至蜎飛蝡動之類，常清凈自然，無一切穢雜，故名凈土。其人皆蓮華中生，長生不老；衣食宅宇，隨意化成；其景序長春，無復寒暑，大受快樂，無一切苦惱，故名極樂世界。
其佛名阿彌陀者，梵語也，此云無量。以此佛光明照見十方世界，無有限量，凡念佛眾生無不知之，故人名無量光佛。此佛壽命與其國中人民壽命皆無有限量，雖河沙劫，亦無有盡，故又名無量壽佛。
此佛有大誓愿度人，其威神不可思議，故至心信向，念其名號者，現世必消除災難，禳卻冤鬼，安靜形神，增延福壽，西方七寶池中則生蓮華一朵，他日於其中托生，直脫輪回之外。若此者，皆有事跡，非虛言也。其說甚易行，盡大藏中八萬四千法門，無如此之要捷者，而人或不知，可痛惜哉！或知而不行，尤可痛惜也！
大阿彌陀經云：釋迦佛一日容顏異常，侍者阿難怪而問之。佛言：善哉！汝所問者，勝於供養一天下聲聞、緣覺及布施諸天人民，以至蜎飛蝡動之類，雖至累劫，猶百千萬倍不可以及。所以者何？以諸天、帝王、人民，乃至蜎飛蝡動之類，皆因汝所問而得度脫之道。
以此觀之，是釋迦佛初欲說阿彌陀佛之時，其存於心而形於色者，已異於平日，則阿彌陀佛所以感諸佛者，固已非常，況於感一切眾生者乎？及阿難問而告之，則謂諸天、帝王、人民，以至蜎飛蝡動之類，皆因汝所問而得度脫之道，是上自諸天，下至蝡動，皆同在三界之內，故不出輪回，是以未為得度脫者。
阿彌陀佛大愿大力，無所不度，故皆度脫之也。觀其初愿發偈云：我至成佛時，名聲超十方，人天欣得聞，俱來生我剎，地獄鬼畜生，亦生我剎中。是則凡在三界六道輪回之內者，無所不度可知矣。是以此經云：阿彌陀佛現在西方極樂世界，又在十方世界教化無央數天人民，以至蜎飛蝡動之類，莫不得過度解脫者。蜎飛，謂微細飛蟲也。蝡動，謂微細蛆蟲也。若此者，佛尚化度，況於人乎？是其所以廣度眾生無有窮極，而人一念歸依，遂生其國，無足疑也。
經又云：無量無數劫以前，有世自在王佛出，化度眾生。是時有大國王往聽說法，遂有覺悟，乃舍國王之位而往修行，號曰法藏比丘，即阿彌陀佛也。對世自在王佛發四十八大愿，愿愿皆為濟度眾生。發此愿已，乃精進，以了生死，次入菩薩地。了生死者，乃生死自如也。入菩薩地者，內則修慧，外則修福也。修慧者，使慧性日廣，於一日至成佛時，則慧性含虛空世界，無所不知，無所不見也。修福者，乃托生於一切眾生中，同其形體，通其語言，以設教化，故上自天帝，下至微細蟲蟻，皆托生於其中，如此無量無數劫來設化眾生。
夫設化眾生者，無非得福也。得福而不受用故，其福愈積而愈大，久則遍於虛空世界矣。福大則威神大，譬如世人，官大則勢力大，是以威神無所不可，方得成就所愿而入佛位。是初發愿以至成佛，無非為眾生者，故人至心信向，念其名號，現世必蒙福佑，身後必徑生極樂世界。若能精心想其形相，現世必見佛之真身，以佛之威靈無所不在，而人心念與佛純熟，則自然交通，故佛現其身也。詳見第五卷。
經云：阿彌陀佛歷大阿僧只劫，行菩薩行，忍力成就，不計眾苦，常以和顏愛語饒益眾生；善護口業，不譏他過；善護身業，不失律儀；善護意業，清凈無染。手中常出一切衣服、一切飲食、一切幢旛、寶蓋、一切音樂及一切最上所須之物，以此施惠眾生，令生歡悅，以行教化，故致無量無數眾生發無上菩提之心。如是善行無量無邊，說不能盡，歷無量無數百千萬億劫，功德圓滿，威神熾盛，方得成就所愿而入佛位。是以十方無央數世界諸天人民，以至蜎飛蝡動之類，無所不度。
所以一念歸依，遂生其國，皆於七寶池蓮華中化生，自然長大，亦無乳養之者，皆食自然之食。其容貌形色，端明凈好，固非世人可比，亦非天人可比，皆受自然清虛之身，無極之壽。遍彼剎中皆諸上善人，無有婦女，皆壽命無央數劫，皆洞視徹聽，遙相瞻見，遙相聞語聲，皆求善道者，無復異人也。雖歷萬劫，己所從來靡不知之，復知十方世界去來現在之事，復知無央數天上天下人民，以至蜎飛蝡動之類，心所欲念，口所欲言。復知此等眾生當於何劫何歲盡，度脫為人，得生極樂世界，以其慧性通徹故爾。
凈土傳云：阿彌陀佛與觀音、勢至二菩薩，乘大愿船，泛生死海，就此娑婆世界呼引眾生上大愿船，送至西方，如肯往者，無不得生也。觀此則是佛與菩薩憫念眾生沈淪苦海，無由得出故，自以誓愿威力，招誘人生凈土。如舟人招誘行人登舟，送至彼岸也。人唯恐不信耳，若信心肯往，雖有罪惡，亦無不得生。
蓋佛不可以凡人比，凡人不為勢利，不與人交，非有益於己，不與人交，此所以為凡人也。賢人君子已不如此，況於佛乎？蓋不慈悲不足為佛，不濟度眾生不足為佛，不有大威力不足為佛。為其慈悲故，見眾生沈於苦海而欲濟度；為其有大威力故，能遂濟度之心，成濟度之功，此所以為佛也。經云：大醫王能治一切病，不能治命盡之人；佛能度一切眾生，不能度一切不信之人。以不信比命盡者，可謂極矣。
蓋信者，一念也。若人在生時，心念要去，身則隨去，心念欲住，身則隨住，是身常隨念，然猶有念欲去而身被牽系者，身壞時唯一念而已。一念到處，則無不到，是以一念在凈土則必生凈土，況佛與菩薩又招引人往生乎？
阿彌陀佛有誓愿云：已生我國，欲往他方生者，如其所愿，永不復墜三惡道。何則？生凈土者，必證無生法忍。且無生法忍者，乃了生死也。了生死者，雖入生死界中，此一性已不昧矣。一性既不昧，何由而為惡乎？論其理，固無墜墮，況又仗佛力，故墜墮必無。
是以生凈土者，非徒長生不老，又生死自如故，欲設化一切眾生而入一切眾生生死界中，而吾之真性常湛然明朗，不復惑於外物，不復牽於業緣，雖在輪回世界而無復輪回，所謂世出世間者是也，謂雖在世間而出世間矣。是故生凈土而生死自如者，欲生天上亦可，欲生人間亦可，欲生大富貴中亦可，欲生清凈中亦可，欲長生不滅亦可，欲滅而復生亦可，隨意所欲，無不自在，此所以貴於修凈土也。
世人不知此理，徒為生死所苦。欲生富貴中，反生於貧賤；欲生快樂中，反生於愁戚；欲生而長壽，反生而夭促；欲生於善道，反生於惡趣。種種皆被外物所惑，業緣所牽，不得自在。是以無始劫來輪回六道，不得出離，當念此等憂苦，回心凈土。所以名極樂世界者，其意可見矣。
無為楊杰次公少登高科，明禪門宗旨，謂眾生根有利鈍，即其近而易知，簡而易行者，唯西方凈土，但一心觀念，仗佛愿力，直生安養。其為王敏仲作云：阿彌陀佛光明如大圓月，遍照十方，水清而凈，則月現全體，月非趨水而遽來；水濁而動，則月無定光，月非舍水而遽去。在水，則有清濁動靜；在月，則無取舍去來。故華嚴經載解脫長者子云：知一切佛猶如影像，自心如水，彼諸如來不來至此，我若欲見安樂世界阿彌陀如來，隨意即見。是知眾生注念，定見阿彌陀。
若生彼土，則無諸苦，般舟三昧經云：跋陀和菩薩問釋迦佛云：未來眾生云何得見十方諸佛？佛教令念阿彌陀佛，即見十方一切諸佛。又大寶積經云：若他方眾生聞無量壽如來名號，乃至能發一念凈信，歡喜愛樂，所有善根回向，愿生其國者，隨愿往生，得不退轉。此皆佛言也。不信佛言，何言可信？不生凈土，何土可生？東坡云：次公晚年作監司太守，常畫丈六阿彌陀佛像，隨行供養觀念，至壽終時，感佛來迎，端坐而化。