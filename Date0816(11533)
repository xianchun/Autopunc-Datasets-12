光武皇帝，諱秀，高祖九世孫也。承文、景之統，出自長沙定王發，王生舂陵節侯。舂陵本在零陵郡，節侯孫考侯以土地下濕，元帝時，求封南陽蔡陽白水鄉，因故國名曰舂陵。
皇考初為濟陽令，有武帝行過宮，常封閉。帝將生，皇考以令舍下濕，開宮後殿居之。建平元年十二月甲子夜帝生，時有赤光，室中盡明如畫。皇考異之，使卜者王長卜之。長曰：此善事不可言。是歲有嘉禾生，一莖九穗，長大于凡禾，縣界大豐熟，因名帝曰秀。先是，有鳳凰集濟陽，故宮中皆畫鳳凰。聖瑞萌兆，始形于此。帝為人隆準，日角，大口，美鬚眉，長七尺三寸。在舂陵時，望氣者言舂陵城中有喜氣，曰：美哉！王氣鬱鬱蔥蔥。仁智明遠，多權略，樂施愛人。在家重慎畏事，勤於稼穡。兄伯升好俠，非笑上事田作，比之高祖兄。年九歲而南頓君卒，隨其叔父在蕭，入小學，後之長安，受尚書於中大夫廬江許子威。資用乏，與同舍生韓子合錢買驢，令從者僦，以給諸公費。大義略舉，因學世事。朝政每下，必先聞知，具為同舍解說。高才好學，然亦喜遊俠，鬥雞走馬，具知閭里姦邪，吏治得失。時會朝請，舍長安尚冠里，南陽大人，賢者往來長安，為之邸，闇稽疑議。嘗為季父故舂陵侯詣大司馬府，訟地皇元年十二月壬寅前租二萬六千斛、芻稿錢若干萬。時宛人朱福亦為舅訟租于尤。尤止車獨與上語，不視福。上歸，戲福曰：莊公寧視卿邪？王莽時，雒陽以東米石二千，莽遣三公將運關東諸倉賑貸窮乏，又分遣大夫謁者教民煮木為酪，酪不可食，重為煩擾，流民入關者數十萬人。置養贍官以廩之，盜發其廩，民餓死者十七八，人民相食。末年，天下大旱，蝗蟲蔽天，盜賊群起，四方潰畔。荊州下江平林兵起，王匡、王鳳為之渠率。時南陽旱餓，而上田獨收。宛大姓李伯玉從弟軼數遣客求上，上欲避之。
先是時伯玉同母兄公孫臣為醫，伯升請呼難，伯升殺之。上恐其怨，故避之。使來者言李氏欲相見款誠無他意，上乃見之，懷刀自備，入見。固始侯兄弟為上言：天下擾亂饑餓，下江兵盛，南陽豪右雲擾。因具言讖文事。劉氏當復起，李氏為輔。上殊不意，獨內念李氏富厚，父為宗卿師，語言譎詭，殊非次第，嘗疾毒諸家子數犯法令，李氏家富厚，何為如是，不然諾其言。諸李遂與南陽府掾史張順等連謀。上深念良久，天變已成，遂市兵弩，絳衣赤幘。時伯升在舂陵亦已聚會客矣。上歸舊廬，望見廬南若火光，以為人持火，呼之，光遂盛，赫然屬天，有頃不見，異之。遂從南郭歸宅，乃與伯升相見。初，伯升之起也，諸家子弟皆逃自匿，曰：伯升殺我。及聞上至，絳衣大冠，將軍服，乃驚曰：以為獨伯升如此也，中謹厚亦如之。皆合會，共勞饗新市、平林兵王鳳、王匡等，因率舂陵子弟隨之，兵合七八千人。上騎牛與俱，殺新野尉後乃得馬。光武起義兵，暮聞塚上有哭聲，後有人著大冠絳單衣。使劉終詐稱江夏吏，誘殺湖陽尉。五威將軍莊尤擊下江兵，上奉糗一斛，脯三十朐詣幕府營。進圍宛城。
王莽遣大司徒王尋、大司空王邑將兵來征，更始立，以上為太常偏將軍。時無印，得定武侯家丞印，佩之入朝。二公兵到潁川，莊尤、陳茂與合。尤問城中出者，言上不敢取財物，但合會諸兵為之計策。尤笑言曰：是美眉目者耶？欲何為乃如此？初，莽遣二公，欲盛威武，以振山東，甲衝輣，干戈旌旗，戰攻之具甚盛。至驅虎豹犀象，奇偉猛獸，以長人巨無霸為壘尉，自秦、漢以來師出未曾有也。上邀之於陽關。二公兵盛，漢兵反走，上馳入昆陽，諸將惶恐，各欲散歸。與諸將議：城中兵穀少，宛城未拔，力不能相救。今昆陽即破，一日之間，諸將亦滅。不同力救之，反欲歸守其妻子財物耶？諸將怒曰：劉將軍何以敢如此！上乃笑，且去，唯王常是上計。會候騎還，言大兵已來，長數百里，望不見其後尾，前已至城北矣。諸將遽請上，上到，為陳相救之勢。諸將素輕上，及迫急，上為畫成敗，皆從所言。時漢兵八九千人，留王鳳令守城，夜出城南門。二公兵已五六萬到，遂環昆陽城作營，圍之數重，雲車十餘丈，瞰臨城中，旗幟蔽野，塵熛連雲，金鼓之聲數十里。或為地突，或為衝車撞城，積弩射城中，矢下如雨，城中負戶而汲。二公自以為功成漏刻。有流星墜尋營中，正晝有雲氣如壞山，直營而霣，不及地尺而散，吏士皆壓伏。時漢兵在定陵郾者，聞二公兵盛，皆怖。上歷說其意，為陳大命，請為前行諸部堅陣。上將步騎千餘，前去大軍四五里。二公遣步騎數千乘合戰，上奔之，斬首數十級。諸部將喜曰：劉將軍平生見小敵怯，今見大敵勇，甚奇怪也。上復進，二公兵卻，諸部乘之，斬首數百千級，連勝。遂令輕足將書與城中諸將，言宛下兵復到，而陽墜其書。讀之，恐。上遂選精兵三千人，從城西水上奔陣。二公兵於是大奔北，殺司徒王尋，而昆陽城中兵亦出，中外並擊。會天大雷風，暴雨下如注，水潦成川，滍水盛溢。二公大眾遂潰亂，奔赴水溺死者以數萬，滍水為之不流。王邑、莊尤、陳茂輕騎乘死人渡滍水逃去。漢軍盡獲其珍寶輜重車甲，連月不盡。五月，齊武王拔宛城。六月，上破二公於昆陽。破宛後數日，收伯升部將劉稷，而伯升強爭之。更始遂用譖訴，復收伯升，即日皆物故。上降潁陽，雖得入，意不安。門下有擊馬著鼓者，馬驚硠磕。鄧晨起走出視之，乃馬也。上在父城，徵詣宛，拜上為破虜大將軍，封武信侯。更始害齊武王，光武飲食語笑如平常，獨居輒不御酒肉，枕席有涕泣處。更始欲北之雒陽，以上為司隸校尉，先到雒陽整頓官府，文書移與屬縣，三輔官府吏東迎雒陽者見更始諸將過者已數十輩，皆冠幘，衣婦人衣，諸于繡擁䘿，大為長安所笑。知者或畏其衣，奔走入邊郡。見司隸官屬，皆相指視之，極望老吏或垂涕曰：粲然復見漢官威儀。賢者蟻附。更始欲以近親巡行河北，大司徒賜言上第一可用。更始以上為大司馬，遣之河北。十月，上持節度孟津，鎮撫河北，安集百姓。上至邯鄲，趙王庶兄胡子進狗馬醢。故趙繆王子臨說上灌赤眉。趙王庶兄胡子立邯鄲卜者王郎為天子，移檄購求公十萬戶。
光武為王郎所追，至饒陽，稱邯鄲使者，入傳舍。廚吏方進食，官屬從者饑，遮奪之。吏卒驚起聚語，乃椎鼓數十通，詐言邯鄲將軍至，官屬皆懼失色。上臨升車還坐，曰：請邯鄲將軍入。久乃升，後有傳呼，寺門開之，是雒陽吏耳。上出，蒙犯霜雪。光武大會真定，自擊筑。上率鄧禹等擊王郎橫野將軍劉奉，大破之，還過鄧禹營，禹進食炙魚，上大餐啗。時百姓以上新破大敵，欣喜聚觀，見上餐啗，勞勉吏士，威嚴甚厲，於是皆竊言曰：劉公真天人也。世祖引兵攻邯鄲，連戰，郎兵挫折。郎遣諫議大夫杜長威持節詣軍門，上遣棨戟迎，延請入軍，見公據地曰：實成帝遺體子輿也。公曰：正使成帝復生，天下不可復得也。況詐子輿乎！長威請降得萬戶侯。公曰：一戶不可得。長威曰：邯戰雖鄙，君臣并力城守，尚可支一歲，終不君臣相率而降但得全身也。辭去。而郎少傅李立反郎，開城門。漢兵破邯鄲，誅郎。入王宮收文書，得吏民謗毀公言可擊者數千章，公會諸將燒之，曰：令反側者自安也。上圍邯鄲未下，彭寵遺米糒魚鹽以給軍糧，由是破邯鄲。更始遣使者即立公為蕭王。諸將議上尊號，上不許。又擊破銅馬，受降適畢，封降賊渠率，諸將未能信，賊亦兩心。上敕降賊各歸營勒兵待，上輕騎入，按行賊營。賊將曰：蕭王推赤心置人腹中，安得不投死。由是皆自安。詔馮異軍鴈門，卒萬餘人降之。光武北擊尤來、大搶、五幡於元氏，追至北平，連破之。後反為所敗，軍中不見光武，或云已歿。上已乘王豐小馬先到矣，營門不覺。上破賊，入漁陽，諸將上尊號，上不許。議曹掾張祉言：俗以為燕人愚，方定大事，反與愚人相守，非計也。上大笑。光武發薊還，士眾喜樂，師行鼓舞，鼓聲歌詠，八荒震動。過范陽，命諸將收葬吏士。至中山，諸將復請上尊號，曰：帝王不可久曠。大王社稷為計，萬姓為心。耿純說上曰：天時人事，已可知矣。初，王莽時，上與伯升及姊婿鄧晨、穰人蔡少公燕語，少公道讖言劉秀當為天子，或曰是國師劉子駿也。上戲言：何知非僕耶？坐者皆大笑。時傳聞不見赤伏符文軍中所，上未信，到鄗，上所與在長安同舍諸生彊華自長安奉赤伏符詣鄗，與上會。群臣復固請，上奏世祖曰：符瑞之應，昭然著聞矣。乃命有司設壇於鄗南千秋亭五成陌。六月己未，即皇帝位。燔燎告天，禋於六宗。改元為建武，改鄗為高邑。十月，帝入雒陽，幸南宮，遂定都焉。光武破聖公，與朱伯然書曰：交鋒之日，神星晝見，太白清明。
二年正月，益吳漢、鄧禹等封。上封功臣皆為列侯，大國四縣，餘各有差。博士丁恭等議：古帝王封諸侯不過百里，故利以建侯，取法於雷。上曰：古之亡國，皆以無道，未嘗聞封功臣地多而滅者也。乃遣謁者，即授印綬。自漢草創德運，正朔服色未有所定，高祖因秦，以十月為正，以漢水德，立北畤而祠黑帝。至孝文，賈誼、公孫臣以為秦水德，漢當為土德。至孝武，倪寬、司馬遷猶從土德。自上即位，案圖讖，推五運，漢為火德。周蒼漢赤，水生火，赤代蒼，故上都雒陽。制郊兆於城南七里，北郊四里，為圓壇，天地位其上，皆南面西上。行夏之時，時以平旦，服色、犧牲尚黑，明火德之運，徽熾尚赤，四時隨色，季夏黃色。議者曰：昔周公郊祀后稷以配天，宗祀文王以配上帝。圖讖著伊堯赤帝之子，俱與后稷並受命而為王。漢劉祖堯，宜令郊祀帝堯以配天，宗祀高祖以配上帝。有司奏議曰：追跡先代，無郊其五運之祖者。故禹不郊白帝，周不郊帝嚳。漢雖唐之苗，堯以歷數命舜，高祖自感赤龍火德，承運而起，當以高祖配堯之後，還復於漢，宜脩奉濟陽成陽縣堯冢，雲臺致敬祭祀禮亦宜之。上遣游擊將軍鄧隆與幽州牧朱浮擊彭寵，隆軍潞，浮軍雍奴，相去百餘里。遣吏上奏言：寵破在旦暮。上讀檄未竟，怒曰：兵必敗，比汝歸可知。吏還，未至隆軍，果為寵兵掩擊破。浮軍遠，至不能救，以兵走幽州。咸曰上神。南越獻白雉。三年，光武征秦豐，幸舊宅。十月，上幸舂陵，祠園廟，大置酒，與舂陵父老故人為樂。以皇祖皇考墓為昌陵，後改為章陵，因以舂陵為章陵縣。隗囂上書，報以殊禮。四年五月，上幸盧奴，為征彭寵故也。
自王莽末，天下旱霜連年，百穀不成。元年之初，耕作者少，民饑饉，黃金一斤易粟一石。至二年秋，天下野穀旅生，麻菽尤盛，或生瓜菜實，野蠶成繭被山，民收其絮，採獲穀果，以為蓄積。至是歲，野穀生者稀少，而南畝亦益闢矣。建武五年，初起太學，諸生吏子弟及民以義助作。上自齊歸，幸太學，賜博士弟子有差。野穀彌多。六年二月，吳漢下朐城，天下悉定，唯獨公孫述、隗囂未平。上曰：取此兩子置度外。乃休諸將，置酒，賞賜之。每幸郡國，下輿見吏輒問以數十百歲能吏次第，下至掾史。簡練臣下之行，下無所隱其情，道數十歲事若案文書，吏民驚惶，不知所以，人自以見識，家自以蒙恩。遠臣受顏色之惠，坐席之間，以要其死力。當此之時，賊檄日以百數，憂不可勝，上猶以餘間講經藝，發圖讖。制告公孫述，署曰公孫皇帝。囂雖遣子入侍，尚持兩心。囂故吏馬援謂囂曰；到朝廷凡數十見，自事主未常見明主如此也。材直驚人，其勇非人之敵。開心見誠，與人語，好醜無所隱諱。圖講天下事，極盡下恩。兵事方略，量敵校勝。闊達多大節，與高帝等。經學博覽，政事文辯，前世無比。囂曰：如卿言，勝高帝耶？曰：不如也。高帝大度，無可無不可。今上好吏事，動如節度，不飲酒。囂大笑曰：如卿言，反復勝也。代郡太守劉興將數百騎攻賈覽，上狀檄至，光武知其必敗，報書曰：欲復進兵，恐失其頭首也。詔書到，興已為覽所殺。長史得檄，以為國家坐知千里也。
七年正月，詔群臣奏事無得言聖人。又舊制上書以青布囊素裹封書，不中式不得上。既上，詣北軍待報，前後相塵，連歲月乃決。上躬親萬機，急於下情，乃令上書啟封則用，不得刮璽書，取具文字而已。奏詣闕，平旦上，其有當見及冤結者，常以日出時，騶騎馳出召入，其餘以俟中使者出報，即罷去，所見如神，遠近不偏，幽隱上達，民莫敢不用情。追念前世，園陵至盛，王侯外戚，葬埋僭侈，吏民相效，浸以無限，詔誥天下令薄葬。八年閏月，車駕西征，河西大將軍竇融與五郡太守步騎三萬迎上。隗囂士眾震壞，皆降，囂走入城。吳漢、岑彭追守之。九年正月，隗囂餓，出城餐糗糒，腹脹死。十二年，吳漢引兵擊公孫述，入犍為界，小縣多城守未下。詔書告漢直擁兵到成都，據其心腹，後城營自解散。漢意難前，獨言朝廷以為我縛賊手足矣。遣輕騎至成都，燒市橋，武陽以東小城營皆奔走降，竟如詔書。漢兵乘勝追奔，述距守。詔書又戒漢曰：成都十萬人，不可輕也。且堅據廣都城，去之五十里，待其即營攻城，罷倦引去，乃首尾擊之，勿與爭鋒。述兵不敢來，轉營即之，移徙輒自堅。十一月，眾軍至城門，述自將，背城而戰。吳漢攻之，述軍大破，刺傷述，扶輿入壁，其夜死。夷述妻子，傳首於洛陽。縱兵大掠，舉火燔燒。上聞之，下詔讓吳漢副將劉禹曰：城降，嬰兒老母，口以萬數，一旦放兵縱火，聞之可為酸鼻。家有弊帚，享之千金。禹宗室子孫，故嘗更職，何忍行此？仰視天，俯視地，觀於放麑啜羹之義，二者孰仁矣。失斬將吊民之義。又議漢殺述親屬太多。是時名都王國有獻名馬寶劍，直百金。馬以駕鼓車，劍以賜騎士。苑囿池之官廢，弋獵之事不御。雅性不喜聽音樂，手不持珠玉，衣服大絹，而不重綵。征伐嘗乘革輿羸馬。公孫述故哀帝時，即以數郡備天子用。述破，益州乃傳送瞽師、郊廟樂、葆車、乘輿物，是後乃稍備具焉。述伏誅之後，而事少閑，官曹文書減舊過半，下縣吏無百里之繇，民無出門之役。
十三年，封殷紹嘉公為宋公，周承休公為衛公。越裳獻白兔。十四年，封孔子後孔志為褒成侯。十五年，詔曰：刺史太守多為詐巧，不務實核，苟以度田為名，聚人田中，並度廬屋里落，聚人遮道啼呼。十七年，上以日食避正殿，讀圖讖多，御坐廡下淺露，中風發疾，苦眩甚。左右有白大司馬史，病苦如此，不能動搖。自強從公，出乘，以車行數里，病差。四月二日，車駕宿偃師。病差數日，入南陽界，到葉。以車騎省，留數日行，黎陽兵馬千餘匹，遂到章陵，起居平愈。幸章陵，修園廟舊宅田里舍。鳳皇至，高八九尺，毛羽五彩，集潁川，群鳥並從，蓋地數頃，留十七日乃去。商賈重寶，單車露宿，牛馬放牧，道無拾遺。
十九年，光武下詔曰：唯孝宣皇帝有功德，其上尊號曰中宗。上幸南陽、汝南，至南頓，止令舍，大置酒，賜吏民，復南頓田租一歲。吏民叩頭言：皇考居此日久，陛下識知寺舍，每來輒加厚恩，但復一歲少薄，願復十歲。上曰：天下重寶大器，常恐不任，日慎一日，安敢自遠期十歲。復增一歲。二十年六月，上風眴黃癉病發甚，以衛尉關內侯陰興為侍中，興受詔雲臺廣室。甘露降四十五日。二十五年，烏桓獻貂豹皮，詣闕朝賀。二十六年正月，詔曰：前以用度不足，吏祿薄少，乃自益其俸。自三公下至佐史各有差。初作壽陵，始營陵地於臨平亭南。將作大匠竇融上言：園陵廣袤，無慮所用。帝曰：古帝王之葬，皆陶人瓦器，木車茅馬，使後世之人不知其處。臨平望平陰，河水洋洋，舟船泛泛，善矣夫！周公、孔子猶不得存，安得松、喬與之而共遊乎！太宗識終始之義，景帝能遵孝道，遭天下反覆，而獨完其福，豈不美哉！今所制地，不過二三頃，無為山陵，陂池裁令流水而已。迭興之後，亦無丘壟，使合古法。今日月已逝，當豫自作。臣子奉承，不得有加。乃令陶人作瓦器。上常自細書，一札十行，報郡縣。旦聽朝，至日晏，夜講經聽誦。坐則功臣特進在側，論時政畢，道古行事，次說在家所識鄉里能吏，次第比類。又道忠臣孝子義夫節士，坐者莫不激揚悽愴，欣然和悅。群臣爭論上前，常連日。皇太子嘗承間言：陛下有禹、湯之明，而失黃、老養性之道。今天下大安，少省思慮，養精神。上答曰：我自樂此。時城郭丘墟，掃地更為，上悔前徙之。三十年，有司奏封襌。詔曰：災異連仍，日月薄食，百姓怨歎，而欲有事於太山，汙七十二代編錄，以羊皮雜貂裘，何強顏耶？三十二年，群臣復奏言：登封告成，為民報德，百王所同也。遂登太山，勒石紀號。改元為中元。
中元元年，上幸長安，祠長陵，還洛陽宮。是時醴泉出於京師，郡國飲醴泉者，痼疾皆愈，獨眇蹇者不差。有赤草生於水涯。郡國上甘露降。群臣上言：地祇靈應而失草萌，宜命太史撰具郡國所上。上遂不聽，是以史官鮮記焉。冬十月甲申，使司空馮魴告祠高廟曰：高皇呂太后不宜配食。薄太后慈仁，孝文皇帝賢明，子孫賴福，延至於今，宜配食地祇高廟。今上薄太后尊號為高皇后，遷呂太后於園，四時上祭。是歲，起明堂、辟雍、靈臺，及北郊兆域。二年二月戊戌，帝崩於南宮前殿，在位三十三年，時年六十二。遺詔曰：朕無益百姓，如孝文皇帝舊制，葬務從約省。刺史二千石長吏皆無離城郭，無遣吏及因郵奏。太子襲尊號為皇帝。群臣奏謚曰光武皇帝，廟曰世祖。三月，葬原陵。
漢以炎精布耀，或幽而光。
上東西赴難，以車上為家，傳榮合戰，跨馬操兵，身在行伍。
帝即有仁聖之明，氣勢形體，天然之姿，固非人之敵，翕然龍舉雲興，三雨而濟天下，蕩蕩人無能名焉。
光武詔曰：明設丹青之信，廣開束手之路。
光武功臣鄧禹等二十八人皆為侯，封餘功臣一百八十九人。
帝以天下既定，思念欲完功臣爵土，不令以吏職為過，故皆以列侯就第，恩遇甚厚，遠方貢甘珍，必先遍賜列侯，而大官無餘。有功輒增封邑，故皆保全。
光武封新野主子鄧泛為吳侯，伯父皇皇考姊子周均為富波侯，追封外祖樊重為壽張侯，重子丹為射陽侯，孫茂為平望侯，尋玄鄉侯，從子沖更父侯，后父陰睦宣恩侯，子識原鹿侯，就為信陽侯，皇考女弟子來歙征羌侯，弟由宜西侯，以寧平公主子李雄為新市侯，后父郭昌為陽安侯，子流綿曼侯，兄子竟新郪侯，匡發干侯，以姨子馮邯為鍾離侯。
光武皇帝雖發師旁縣，人馬席薦羈靽皆有成賈，而貴不侵民，樂與官市。
世祖光武皇帝，即劉秀，字文叔，事詳范曄後漢書卷一、袁宏後漢紀卷一至卷八。汪文臺輯謝承後漢書卷一、薛瑩後漢書、司馬彪續漢書卷一、謝沈後漢書、袁山松後漢書亦略載其事。承文、景之統，此句原無，聚珍本有，文選卷四張衡李善注引亦有此句，今據增補。發，此字原無，聚珍本有，御覽卷九〇引亦有，今據增補。舂陵節侯，名買。考侯，原作孝侯，後漢紀卷一同，皆誤。范曄後漢書·城陽恭王祉傳云：敞曾祖父節侯買，以長沙定王子封於零道之舂陵鄉，為舂陵侯。買卒，子戴侯熊渠嗣。熊渠卒，子考侯仁嗣。又文選卷四張衡李善注云：東觀漢記曰：舂陵節侯，長沙定王中子買。節侯生戴侯，戴侯生考侯。考或為孝，非也。今據校改。因故國名曰舂陵，此條御覽卷六三、文選卷一班固李善注亦引，字句簡略。此句下尚有上隆準日角云云一段文字，因與下條重複，今刪去。令，原脫，聚珍本有，范曄後漢書·光武帝紀論亦云：皇考南頓君初為濟陽令。今據增補令字。濟陽有武帝行過宮，原脫濟陽二字。文選卷二〇謝瞻李善注引云：濟陽有武帝行過宮。玉海卷一五五引同，今據增補。開宮後殿居之，范曄後漢書·光武帝紀論李賢注引蔡邕光武碑文云：光武將生，皇考以令舍不顯，開宮後殿居之而生。與此相合。御覽卷八七三，合璧事類卷一九、卷二二，記纂淵海卷四引云：光武生於濟陽縣舍。類聚卷八五、卷九九，御覽卷八三九、卷九一五引云：光武生於濟陽。有赤光，室中盡明，此二句類聚卷一〇引同，書鈔卷一引作赤光照室，初學記卷二四引作有赤光，堂上盡明如晝，范曄後漢書·光武帝紀論李賢注引作光照室中，盡明如晝。使卜者王長卜之，長曰，卜之長三字原脫，不成文理。姚本、聚珍本有此三字，類聚卷一〇引同，今據增補。范曄後漢書·光武帝紀論云：欽異焉，使卜者王長占之，長辟左右曰：此兆吉不可言。亦可證當有此三字。論衡·吉驗篇云：光武帝，建平元年十二月甲子生於濟陽宮後殿第二內中。皇考為濟陽令，時夜無火，室內自明，皇考怪之，即召功曹吏充蘭使出問卜工。蘭與馬下卒蘇永俱之卜王長孫所。長孫卜謂永、蘭曰：此吉事也，毋多言。蔡邕蔡中郎文集卷五光武濟陽宮碑云：世祖光武皇帝，考南頓君，初生濟陽令，有武帝行過宮，常封閉。帝將生，考以令舍下濕，開空後殿居之。建平元年十二月甲子夜帝生時，赤光，室中有明，使卜者王長卜之。長曰：此善事不可言。歲月嘉禾一莖生九穗，長於凡禾，因為尊諱。初生當作初為，空當作宮。是歲嘉禾生，水經注卷七，書鈔卷一，文選卷二〇應貞李善注，晏元獻公類要卷四、卷九亦引此事。是歲鳳凰來集濟陽，是歲二字姚本、聚珍本作先是，類聚卷九九、御覽卷九一五引同。皇字玉海卷一九九引同，書鈔卷一引作凰，二字同。論衡·吉驗篇云：有鳳凰下濟陽宮，故訖今濟陽有鳳凰廬。故宮皆畫鳳凰，宮字下聚珍本有中字，事類賦卷一八引亦有中字，類聚卷九九、御覽卷九一五引皆無中字。日角，額上之骨隆起如日，古人以為帝者之象。御覽卷三六七引云：光武為人日角，大口，美鬚眉。美鬚眉，書鈔卷一引作美鬚髯。在舂陵時，此句至王氣鬱鬱蔥蔥諸句原無。書鈔卷一五一引望氣者蘇伯阿望舂陵城曰以下三句。聚珍本有此數句，作在舂陵時，望氣者言舂陵城中有喜氣，曰：美哉！王氣鬱鬱蔥蔥。今據書鈔卷一五一引輯錄，并據聚珍本增補在舂陵時一句。遠，姚本、聚珍本作達，書鈔卷六引亦作達。高祖兄，兄字下聚珍本有仲字。仲為漢高祖劉邦兄，能治產業。史記·高祖本紀云：未央宮成，高祖奉玉卮，起為太上皇壽，曰：始大人常以臣無賴，不能治產業，不如仲力，今某之業所就孰與仲多？年九歲，此上原有伯升二字，聚珍本無。按當無伯升二字，范曄後漢書·光武帝紀云：回生南頓令欽，欽生光武。光武年九歲而孤，養於叔父良。可證，今刪去。受尚書於中大夫廬江許子威，此句原作受尚書經，師事廬江許子威，今從范曄後漢書·光武帝紀李賢注引校改。書鈔卷一二僅引師事子威一句。資用乏，此句至以給諸公費諸句原無，姚本、聚珍本和范曄後漢書·光武帝紀李賢注引有，今據增補。文選卷三八任昉李善注引亦有，諸公二字下有之字。以給諸公費，書鈔卷三引僦驢給費四字，即括引此文。高才好學，此句至舍長安尚冠里七句原無，姚本、聚珍本有，今據增補。為季父故舂陵侯詣大司馬府，此句至莊公寧視卿邪諸句原無，而有嘗訟逋租於大司馬莊尤，尤見而奇之二句，今據范曄後漢書·光武帝紀李賢注引增改。此段文字聚珍本作嘗為季父故舂陵侯訟逋租於大司馬莊尤，尤止車獨與帝語，不視祜。帝歸戲福曰：莊公寧視卿耶？朱祜即朱福。據范曄後漢書·朱祜傳李賢注，東觀漢記祜作福，避安帝諱改。光武帝為舂陵侯訟租事，書鈔卷三亦引，字句甚簡。王莽時，此句至四方潰畔諸句原無，聚珍本有，今據增補。荊州下江平林兵起，此下二句原無，聚珍本有，文選卷一班固李善注引亦有，今據增補。時南陽旱餓，此下二句原無。范曄後漢書·光武帝紀云：地皇三年，南陽荒餓，諸家賓客多為小盜。光武避吏新野，因賣穀於宛。李賢注引東觀漢記云：時南陽旱饑，而上田獨收。今據增補。聚珍本亦有此二句，上字作帝。李伯玉，聚珍本注云：以下文事蹟推之，李伯玉蓋即李通，而范書李通傳止云字次元，不言其一名伯玉，是可補其闕略。先是時伯玉同母兄公孫臣為醫，范曄後漢書·李通傳李賢注引續漢書云先是李通同母弟申徒臣能為醫，難使，伯升殺之。後漢紀卷一云：初，通同母弟申屠臣善為醫術，以其難使也，縯殺之。書鈔卷一二三引東觀漢記亦云李通同母弟為申徒臣，與此不同。固始侯，原誤作因始侯，聚珍本作固始侯，今據改正。范曄後漢書·李通傳云：建武二年，封固始侯。劉氏當復起，李氏為輔，此二句讖語原無，聚珍本有，御覽卷八七二引亦有，今據增補。范曄後漢書·光武帝紀載此讖語，但無當字。父為宗卿師，范曄後漢書·李通傳云：通父守，初事劉歆，好星歷讖記，為王莽宗卿師。李賢注云：平帝五年，郡國置宗師以主宗室，蓋特尊之，故曰宗卿師也。市兵弩，書鈔卷三引市弓弩三字，即出於此。絳衣赤幘，此四字上書鈔卷一二七引有皆著二字，御覽卷六八七、卷八一四、卷八七二引無。若火光，此三字上御覽卷八七二引有有字。赫然屬天，此句御覽卷八七二引作曈曈上屬天。異之，此句姚本作上異之，御覽卷八七二引同。大冠，范曄後漢書·光武帝紀李賢注引董巴輿服志云：大冠者，謂武冠，武官冠之。將軍服，此三字上聚珍本有服字。范曄後漢書·光武帝紀李賢注、通鑑卷三八胡三省注引云：上時絳衣大冠，將軍服也。將軍服上亦無服字。中，聚珍本作仲。按中字讀作仲。此指光武帝劉秀。御覽卷六九〇引云：光武起義，衣絳單衣，赤幘。初，伯升之起，諸家子弟皆曰：伯升殺我。及見上絳衣大冠，乃驚曰：謹厚者亦復為之。御覽卷六八七、玉海卷八一亦引，字句簡略。殺新野尉，殺字下原衍進字，姚本、聚珍本無，類聚卷九三、御覽卷二六九引亦無，今據刪。范曄後漢書·光武帝紀云：光武初騎牛，殺新野尉乃得馬。光武起義兵，此句至後有人著大冠絳單衣三句原無，書鈔卷一二八引此三句，今據增補。姚本作光武起義兵，攻南陽，暮聞冢上有哭聲，後有人著大冠絳單衣。聚珍本同，惟光武二字改作帝。二本所輯皆有攻南陽一句，係出陳禹謨刻本書鈔。聚珍本於著大冠絳單衣下注云：此有闕文。考范書殺新野尉即在是時。使劉終詐稱江夏吏，此下二句原無，姚本、聚珍本有，今據增補。范曄後漢書·光武帝紀云：光武初騎牛，殺新野尉乃得馬。進屠唐子鄉，又殺湖陽尉。李賢注引東觀漢記云：劉終詐稱江夏吏，誘殺之。姚本、聚珍本即據此增改。五威將軍莊尤擊下江兵，此下三句原無。書鈔卷一四七引作上擢穀相，五威將嚴尤當擊江賊，上奉糗一斛，脯三十朐詣幕府營。御覽卷八六〇引作嚴尤擊江賊，世祖奉糗一斛，脯三十朐。聚珍本亦有此三句，作嚴尤擊下江兵，帝奉糗一斛，脯三十朐。今綜合三處文字增補。漢書·王莽傳地皇三年載：是時下江兵盛，莽遣司命大將軍孔仁部豫州，納言大將軍嚴尤、秩宗大將軍陳茂擊荊州。世祖與兄齊武王伯升、宛人李通等帥舂陵子弟數千人，招致新市平林朱鮪、陳牧等合攻拔棘陽。是時嚴尤、陳茂破下江兵。進圍宛城，據范曄後漢書·光武帝紀，更始元年進圍宛城。更始元年即王莽地皇四年。更始立，以上為太常偏將軍，四庫全書考證云：按前漢書莽傳云：莽地皇四年三月，漢立聖公為帝。四月，莽遣尋、邑發兵。范書光武紀與漢書同，惟謂更始即位在是年二月，今尋繹本文，則似更始之立，又在王莽發兵之後，與班、范二書異。入朝，此二字原無，御覽卷六八三引亦無此二字。姚本、聚珍本有，范曄後漢書·光武帝紀李賢注引亦有，今據增補。二公，聚珍本作尋、邑。莊尤，范曄後漢書·光武帝紀李賢注引桓譚新論云：莊尤，字伯石，此言嚴，避明帝諱也。美眉目，聚珍本作美鬚眉目，范曄後漢書·光武帝紀作美須眉。二公，聚珍本作尋、邑，以下皆同。御覽卷三三六、卷三三九引作王尋、王邑。甲衝輣，此下三句原無，聚珍本有，御覽卷三三六引亦有，今據增補。書鈔卷一三九引作甲衝棚，戰攻之具甚盛。御覽卷三三九引作甲衝輣，干戈旌旗甚盛。衝，橦車，是一種陷陣戰車。輣，樓車。虎，此字原脫，姚本、聚珍本有，書鈔卷一一八、類聚卷一二引亦有，今據增補。巨無霸，漢書·王莽傳云：夙夜連率韓博上言：有奇士，長丈，大十圍，來至臣府，曰欲奮擊胡虜。自謂巨毋霸，出於蓬萊東南，五城西北昭如海瀕，軺車不能載，三馬不能勝。壘尉，即壘校尉，主軍壘之事。姚本、聚珍本作中壘校尉，書鈔卷一一八引同。類聚卷一二引作壘校尉，范曄後漢書·光武帝紀作壘尉。為畫成敗，書鈔卷一四引作圖畫成敗。時漢兵八九千人，此句原無，姚本、聚珍本有，類聚卷一二引亦有，今據據補。留王鳳令守城，此下二句原無，聚珍本有，文選卷一班固李善注引亦有，今據增補。五六萬，聚珍本同，書鈔卷一一七引亦同。姚本作五六十萬，書鈔卷一二一、類聚卷一二引與姚本同。作，原無此字，聚珍本有，類聚卷一二、御覽卷三三六引亦有，今據增補。尋、邑圍昆陽事，文選卷五七潘岳李善注亦引，字句較簡。數重，御覽卷三三六引同，司馬彪續漢書·天文志云尋、邑圍營數重，後漢紀卷一亦云圍之數重。姚本作數百重，類聚卷一二引亦作數百重。聚珍本作數十重，與范曄後漢書·光武帝紀同。聚珍本注云：姚之駰本作數百重，參范書帝紀，則百字誤。塵熛連雲，此句文選卷七潘岳李善注引作埃塵連天。地突，范曄後漢書·光武帝紀作地道，後漢紀卷一作地窟。尋，此字原無，姚本、聚珍本有，類聚卷一二引亦有，今據增補。正晝有雲氣如壞山，司馬彪續漢書·天文志云：晝有雲氣如壞山，墮軍上，軍人皆厭，所謂營頭之星也。占曰：營頭之所墮，其下覆軍，流血三千里。劉昭注引袁山松書云：怪星晝行，名曰營頭，行振大誅也。壓，聚珍本同，御覽卷八七七引亦作壓。姚本作厭，類聚卷一二引亦作厭。按二字通。前去大軍四五里，此句聚珍本作前去尋、邑軍四五里而陣，范曄後漢書·光武帝紀作前去大軍四五里而陳。數十，原脫十字，姚本、聚珍本有，與范曄後漢書·光武帝紀相合，今據增補。書鈔卷一一八引云斬首千級。劉將軍平生見小敵怯，書鈔卷一四引此下二句，文字稍異。甚奇怪也，此句姚本作甚可怪也，書鈔卷一一八引同。二公兵於是大奔北，此下二句聚珍本作尋、邑兵大奔北，於是殺尋。滍水為之不流，書鈔卷一三引滍水不流四字。齊武王，即劉伯升，光武帝建武十五年，追謚伯升為齊武王。六月，此句至收伯升部將劉稷四句聚珍本作後數日，更始收齊武王部將劉稷。上降潁陽，此句至乃馬也諸句原無，御覽卷三九四引有此段文字。聚珍本把此段文字連綴於上文即日皆物故句下。按范曄後漢書·光武帝紀云：光武因復徇下潁陽。會伯升為更始所害，光武自父城馳詣宛謝。據此，聚珍本所做連綴基本可信，今從之。擊，聚珍本作繫。更始害齊武王，此句至枕席有涕泣處諸句原無，聚珍本有，類聚卷三五，御覽卷三八七、卷四八八引亦有，今據增補。文選卷四〇任昉李善注引亦有此段文字，字句稍異。文書移與屬縣，此句原無，聚珍本有，范曄後漢書·光武帝紀李賢注、通鑑卷三九胡三省注引亦有，今據增補。諸于，漢書·元后傳云：是時政君坐近太子，又獨衣絳緣諸于。顏師古注：諸于，大掖衣，即褂衣之類也。于即衧之省。繡擁䘿，原擁字為空格，聚珍本有此字，今據增補。范曄後漢書·光武帝紀云：諸于繡镼。李賢注云：或繡下有擁字。李賢又注云字書無镼字，續漢書作䘿，音其物反。楊雄方言曰：襜褕，其短者，自關西謂之䘪䘿。郭璞注云：俗名䘿掖。據此，即是諸于上加繡䘿，如今之半臂也。擁䘿即䘪䘿。粲然，此二字原無，聚珍本有，文選卷三〇謝朓始出尚書省李善注引亦有，今據增補。復見漢官威儀，書鈔卷一七引作復見漢官儀，文選卷三〇謝朓詩李善注引作復見官府儀體。更始欲以近親巡行河北，此下二句原無，御覽卷二〇九引，今據增補。聚珍本亦有此二句，惟下句上字作帝。賜，劉賜，光武帝族兄，事見范曄後漢書·宗室四王三侯傳。安集百姓，文選卷一班固李善注引云：聖公為天子，以上為大司馬，遣之河北，安集百姓。上至邯鄲，此下二句原無，聚珍本有，書鈔卷一四六引有此二句，今據增補。又書鈔卷一四五亦引，惟上字作光武。故趙繆王子臨說上灌赤眉，原無此句。范曄後漢書·光武帝紀云：進至邯鄲，故趙繆王子林說光武曰：赤眉今在河東，但決水灌之，百萬之眾可使為魚。光武不答，去之真定。李賢注云：東觀記林作臨字。是知東觀漢記有臨說光武帝事，今撮取范書大意增補此句。趙繆王，即劉元，以刃殺奴婢，謚曰繆。事見漢書·景十三王傳。趙王庶兄胡子立邯戰卜者王郎為天子，范曄後漢書·光武帝紀云：光武帝去之真定，林於是乃詐以卜者王郎為成帝子子輿，十二月，立郎為天子，都邯鄲，遂遣使者降下郡國。胡子與臨是否為一人，無從確考。天子，原誤作太子，聚珍本不誤，今據改正。光武為王郎所追，此句至是雒陽吏耳諸句原無，書鈔卷一三九引，今據增補。書鈔卷一三九所引無光武為王郎所追一句，此句係據書鈔卷一四四引增補。又至饒陽句上書鈔卷一三九引有上發二字，為使文義通順，刪此二字。此段文字聚珍本作王郎追帝，帝自薊東南馳至饒陽。官屬皆乏食，帝乃自稱邯鄲使者，入傳舍。傳吏方進食，從者饑，爭奪之。傳吏疑其偽，乃椎數十通，紿言邯鄲將軍至，官屬皆失色。帝升車欲馳，而懼不免，還坐，曰：請邯鄲將軍入。久乃駕去。姚本作光武至饒陽，官屬皆乏食，其下各句與聚珍本同，惟聚珍本帝字姚本作光武。此段文字書鈔卷一四三引作光武至饒陽，稱邯鄲使者，如傳合。廚吏方進食，官屬從者饑，遮奪之。上出，蒙犯霜雪，此二句原無。文選卷二〇應瑒侍五官中郎將建章臺李善注引蒙犯霜雪一句，今連綴於此。為使文理通順，又增上出二字。聚珍本把蒙犯霜雪一句繫於光武帝紀篇末，當作年代不可考者。據范曄後漢書·光武帝紀所載，光武帝離饒陽傳舍後，南出，晨夜兼行，蒙犯霜雪，天時寒，面皆破裂。是文選李善注所引蒙犯霜雪一句當編次於此，聚珍本失考。光武大會真定，自擊筑，此二句原無，書鈔卷一一〇引云：光武大會真定，王制楊自擊筑。今據增補，刪王制楊三字。制楊二字義不可解，必有舛誤。此二句聚珍本作大會真定，帝自擊筑，其上又有以下一段文字：夜止蕪蔞亭，大風雨，馮異進一笥麥飯兔肩。聞王郎兵至，復驚去。至南宮，天大雨，帝引車入道旁空舍，灶中有火，馮異抱薪，鄧禹吹火，帝對灶炙衣。考之范曄後漢書，此段文字當入馮異傳。御覽卷九〇未引此段文字，聚珍本輯者是據書鈔卷一二九、卷一三五、卷一四四所引連綴。上率鄧禹等擊王郎橫野將軍劉奉，此句至劉公真天人也諸句原無。御覽卷九〇屢引東觀漢記，有一處引云：上破王郎，還，過鄧禹營，禹進食炙魚，上大餐啗。時百姓以上新破大敵，欣喜聚觀，見上餐，勞勉吏士，威嚴甚厲，於是皆竊言曰：劉公真天人也。又卷九三五引云：世祖率鄧禹等擊王郎橫野將軍劉奉，大破之。上過禹營，禹進炙魚，上餐啗，勞勉士吏，威嚴甚厲，眾皆竊言：劉公真天人也。今綜合兩處所引增補。聚珍本有此段文字，字句微異。又書鈔卷一四五、御覽卷八四七、范曄後漢書·鄧禹傳李賢注亦引，字句較簡略。餐啗，書鈔卷一四五引作食噉。劉公真天人也，杜工部草堂詩箋補遺卷二四贈太子太師汝陽郡王璡引云：光武過鄧禹營，勞勉吏士，眾皆竊言：劉公真天人也。節刪頗多。杜長威，范曄後漢書·王郎傳、袁宏後漢紀卷二亦載杜長威詣光武帝營請降事，杜長威作杜威。持節詣軍門，此五字及下二句原無，聚珍本有，今據增補。棨戟，范曄後漢書·杜詩傳云：世祖召見，賜以棨戟。李賢注：漢雜事曰：漢制假棨戟以代斧鉞。崔豹古今注曰：棨戟，前驅之器也，以木為之。後代刻偽，無復典刑，以赤油韜之，亦謂之油戟，亦曰棨戟，王公已下通用之以前驅也。得吏民，此三字上類聚卷一二引有尋字。公會諸將燒之，書鈔卷九引燒吏民謗帝一句，即係括引此文。令反側者自安也，上文漢兵破邯鄲至此句，四庫全書考證云：按范書光武紀文與此同，王郎傳則云：郎夜亡走，道死，追斬之。說復小異。又此數句，姚本有之，而文有異同，今從永樂大典本。反側，范曄後漢書·光武帝紀李賢注：不安也。詩·國風曰：展轉反側。者，姚本作子，類聚卷一二、文選卷四三丘遲李善注引亦作子，與范書光武帝紀、後漢紀卷二同。上圍邯鄲未下，此下三句原無，聚珍本有，書鈔卷一四七引，今據增補。更始遣使者即立公為蕭王，文選卷四〇吳質李善注引此一句，無即字，又公作光武。初學記卷九亦引更始立光武帝為蕭王事，字句極疏略。又擊破銅馬，此句至由是皆自安諸句原無，類聚卷一二引，今據增補。聚珍本亦有此段文字，字句微異。封降賊渠率，此下二句類聚卷一二引無，今據文選卷四三丘遲與陳伯之書李善注引增補。營，此字類聚卷一二引無，聚珍本有，文選卷四三丘遲與陳伯之書李善注引亦有，今據增補。按行賊營，書鈔卷一四引此一句。將，此字類聚卷一二引無，今據文選卷四三丘遲與陳伯之書李善注引增補。投，聚珍本同，御覽卷三七一引亦同，又范曄後漢書·光武帝紀、後漢紀卷二也作投，惟文選卷四三丘遲與陳伯之書李善注引作效。詔馮異軍鴈門，此下二句原無，聚珍本有，今據增補。姚本亦有此下二句，作詔曰，馮異軍鴈門，囗卒萬餘人降之。聚珍本注云：詔字下原本衍曰字，今刪。考范書帝紀及馮異傳俱不載此詔，惟異拒朱鮪、李軼時曾北攻天井關，拔上黨兩城，則軍鴈門當即在是時。光武北擊尤來、大搶、五幡於元氏，追至北平，此二句至營門不覺諸句原無。范曄後漢書·光武帝紀云：光武北擊尤來、大搶、五幡於元氏，追至右北平，連破之。又戰於順水北，乘勝輕進，反為所敗。賊追急，短兵接，光武自投高岸，遇突騎王豐，下馬授光武，光武撫其肩而上，顧笑謂耿弇曰：幾為虜嗤。弇頻射卻賊，得免。士卒死者數千人，散兵歸保范陽。軍中不見光武，或云已歿，諸將不知所為。李賢於追至右北平句下注云：東觀記、續漢書并無右字，此加右，誤也。營州西南別有右北平郡故城，非此地。由此可知，東觀漢記原有光武擊尤來、大搶、五幡事。今據范書酌補光武北擊尤來至或云已歿諸句，以使上下文理通順。李賢又於或云已歿句下引東觀漢記云：上已乘王豐小馬先到矣，營門不覺。今亦補入。上破賊，此句至上大笑諸句原無，聚珍本有，御覽卷四九九引，今據增補。光武發薊還，此句至命諸將收葬吏士諸句原無，今據御覽卷五五三引增補。聚珍本有此諸句，文字微異。師行鼓舞，此句原無，聚珍本有，御覽卷四六八引亦有，今據增補。鼓聲歌詠，此句聚珍本作歌詠雷聲，御覽卷四六八引同。至中山，原有上發薊三字，為避免與上文重複，今刪去。曰：帝王不可以久曠，此二句至萬姓為心諸句原無。文選卷三七劉琨勸進表李善注云：東觀漢記：諸將上奏世祖曰：帝王不可以久曠。又注云：東觀漢記：群臣上奏世祖曰：大王社稷為計，萬姓為心。今綜合兩處所引增補。聚珍本未輯帝王不可以久曠句。范曄後漢書·光武帝紀云：光武從薊還，過范陽，命收葬吏士。至中山，諸將復上奏曰：大王初征昆陽，王莽自潰。後拔邯鄲，北州弭定。參分天下而有其二，跨州據土，帶甲百萬。言武力則莫之敢抗，論文德則無所與辭。臣聞帝王不可以久曠，天命不可以謙拒，惟大王以社稷為計，萬姓為心。光武又不聽。耿純說上曰，此下三句原無，聚珍本有，文選卷四九干寶晉紀總論李善注引亦有此三句，今據增補。伯升，姚本、聚珍本作伯叔，類聚卷一二引同。按伯升二字是，范曄後漢書·鄧晨傳云：光武嘗與兄伯升及晨俱之宛，與穰人蔡少公等讌語。劉子駿，即劉歆。歆字子駿，哀帝建平元年改名秀，字穎叔。何知非僕耶，此句類聚卷一二引作何用知僕非也。時傳聞不見赤伏符文軍中所，此句姚本作時傳聞赤伏符不見文章軍中所，類聚卷一二引同。上奏世祖曰，此下三句原無，聚珍本亦未輯錄。文選卷三七劉琨勸進表李善注引，今據增補。乃命有司設壇於鄗南千秋亭五成陌，原無五成陌三字，文選卷一班固兩都賦李善注引云：乃命有司設壇場於鄗之陽千秋亭五成陌。今據增五成陌三字。燔燎告天，禋於六宗，此二句原無，聚珍本有，御覽卷五二八亦引，今據增補。范曄後漢書·光武帝紀李賢注云：精意以享謂之禋。續漢志：平帝元始中，謂六宗為易卦六子之氣，水、火、雷、風、山、澤也。光武中興，遵而不改。至安帝即位，初改六宗為天地四方之宗，祠於洛陽之北，戌亥之地。改鄗為高邑，此句原無，聚珍本有，文選卷一班固兩都賦李善注亦引，今據增補。此句下聚珍本尚有以下一段文字：詔曰：故密令卓茂，束身自修，執節惇固，斷斷無他，其心休休焉。夫士誠能為人所不能為，則名冠天下，當受天下重賞。故武王誅紂，封比干之墓，表商容之閭。今以茂為太傅，封宣德侯，食邑二千戶，賜安車一乘，衣一襲，金五斤。御覽卷九〇未引此段文字。據范曄後漢書，光武帝此詔在卓茂傳，今依范書編次。遂定都焉，此句原無，聚珍本有，又文選卷一班固兩都賦李善注引云：建武元年十月，車駕入洛陽，遂定都焉。今據補遂定都焉句。光武破聖公，與朱伯然書曰，此二句至太白清明諸句原無，御覽卷五引，姚本、聚珍本亦有此數句，今據增補。朱伯然，御覽卷五引誤作伯叔。書鈔卷一五〇引云：光武破二公，與朱伯然書曰：交鋒之月，神星晝見，太白清明。今據改作朱伯然。姚本、聚珍本作朱然。聚珍本注云：范書帝紀，未即位前使馮異、寇恂破更始大司馬朱鮪軍，即位後使鄧禹破更始定國公王匡軍，此云交鋒未知何時。又朱然太平御覽作伯叔。本文似有訛脫。按朱伯然，不見范曄後漢書、後漢紀，此段文字的前後內容無從考知。二年，原誤作三年，聚珍本作二年，與范曄後漢書·光武帝紀、後漢紀相合，今據改正。上封功臣皆為列侯，此句至即授印綬諸句原無，類聚卷五一引，今據范曄後漢書·光武帝紀所載，將此段文字連綴於建武二年正月下。聚珍本把此段文字移入丁恭傳內，無所依據。古帝王封諸侯不過百里，史記·漢興以來諸侯王年表·序云：武王、成、康所封數百，而同姓五十五，地上不過百里，下三十里。故利以建侯，取法於雷，雷字御覽卷一九八引同，書鈔卷四七引作周。按雷字是，范曄後漢書·光武帝紀作雷。李賢注云：易屯卦震下坎上，震為雷，初九曰利建侯，又曰震驚百里，故封諸侯地方百里，以法雷也。聞，類聚卷五一引無此字，聚珍本有，御覽卷一九八引亦有，今據增補。制郊兆於城南七里，北郊四里，此二句原作制郊祀於城南。御覽卷五二七引云：上都雒陽，制兆於城南七里，北郊四里。今據增改。聚珍本與御覽卷五二七引同，惟上字作故帝二字。為圓壇，此下三句原無，玉海卷九四引云：光武於雒陽城南為圓壇，天地位其上，皆南面西上。今據增補。姚本、聚珍本皆未輯此段文字。范曄後漢書·光武帝紀云：立郊兆於城南，始正火德。李賢注引續漢書云：制郊兆於洛陽城南七里，為壇，八陛，中又為重壇，天地位皆在壇上。時以平旦，服色、犧牲尚黑，此二句原無時以六字，聚珍本有，御覽卷五二七引亦有，今據增補。季夏黃色，此句至雲臺致敬祭祀禮亦宜之諸句，原僅有郊祀帝堯以配天，宗高祖以配上帝二句，且宗下又脫祀字。今據御覽卷五二七引增補。聚珍本亦有此段文字，末句作雲臺致敬祭祀之禮儀亦如之。漢劉祖堯，原脫堯字，聚珍本有，今據增補。宜令，此二字原誤倒，今據聚珍本乙正。至不能救，此句聚珍本作不敢救。後漢紀卷四云：浮遠，不能救。四庫全書考證云：按是時浮為幽州牧，彭寵攻浮於薊，則寵為客，浮為主，非浮遠至也。范書云：帝讀檄，怒曰：營相去百里，其勢豈得相及。寵果大破隆軍，浮遠，遂不能救。最得其實，本書至字疑衍。按至字與不能救三字作一句讀，文義可通。考證誤以至字與上文連讀，遂疑至字為衍文。咸曰上神，後漢紀卷四云：吏還說上語，皆以為神也。南越獻白雉，此句原無，稽瑞引云：光武建武二年，南越獻白雉。今據增補。光武征秦豐，幸舊宅，此二句原無，聚珍本有，文選卷四張衡南都賦李善注、玉海卷一七五亦引，今據增補。聚珍本注云：范書帝紀及岑彭傳，春三月，帝自將南征。夏四月，破斬鄧奉。五月，還宮，令岑彭等南擊秦豐。秋七月，大破於黎丘。至冬十月，乃幸舂陵。此牽連書之，殊未明晰。上幸舂陵，祠園廟，大置酒，此事類聚卷三九、御覽卷五二六亦引，字句相同。書鈔卷一六引置酒舊宅四字，當為同一事。以皇祖皇考墓為昌陵，此下三句原無，聚珍本有，御覽卷五五七亦引，今據增補。因以舂陵為章陵縣，范曄後漢書·光武帝紀云：六年春正月丙辰，改舂陵鄉為章陵縣。世世復傜役，比豐、沛，無有所豫。此蓋牽連後事言之。文選卷四張衡南都賦李善注亦引此句，文字微異。隗囂上書，報以殊禮，此二句原無，聚珍本有，書鈔卷九亦引，今據增補。書鈔卷一一引待以殊禮四字，與此為同一事。范曄後漢書·隗囂傳云：建武二年，大司徒鄧禹西擊赤眉，屯雲陽。禹裨將馮愔引兵叛禹，西向天水，囂逆擊，破之於高平，盡獲輜重。於是禹承制遣使節命囂為西州大將軍，得專制涼州、朔方事。及赤眉去長安，欲西上隴，囂遣將軍楊廣迎擊，破之，又追敗之於烏氏、涇陽間。囂既有功於漢，又受鄧禹爵，署其腹心，議者多勸通使京師。三年，囂乃上書詣闕。光武素聞其風聲，報以殊禮，言稱字，用敵國之儀，所以慰藉之良厚。一石，書鈔卷一五六引作一斗。天下野穀旅生，麻菽尤盛，編珠卷四、類聚卷八五亦引此文。旅，范曄後漢書·光武帝紀上李賢注云：寄也。不因播種而生，故曰旅。類聚卷八五引作旋，誤。其，聚珍本作為，文選卷三四枚乘七發李善注引亦作為。野穀生者稀少，而南畝亦益闢矣，稽瑞引云：光武建武二年，野蠶自繭，披於山阜，民收其利，其後耘蠶稍廣，二物漸息。與此文字出入較多。又引云：光武建武二年，野穀櫓生。五年彌多。櫓當作穭，與旅字古通。五年彌多句，諸書皆未引徵。建武五年，此句至賜博士弟子有差諸句原無，聚珍本有，御覽卷五三四引，今據增補。諸生吏子弟，其上原有宮字，係衍文，聚珍本無，書鈔卷八三、類聚卷三八引皆無此字，今據刪。野穀彌多，此句原無，稽瑞引云：光武建武二年，野穀櫓生，五年彌多。今據增補。櫓乃穭之訛，上文注已有說。吳漢下朐城，平定董憲、龐萌，見范曄後漢書·光武帝紀、後漢紀卷五。取此兩子置度外，范曄後漢書·隗囂傳云：六年，關東悉平。帝積苦兵間，以囂子內侍，公孫述遠據邊陲，乃謂諸將曰：且當置此兩子於度外耳。至，此字原脫，從文義來看，當有此字。聚珍本有，今據增補。簡練臣下之行，書鈔卷七引簡練臣下四字。吏民驚惶，後漢紀卷五云：每幸郡國，見父老掾吏，問數十年事，吏民皆驚喜。上猶以餘間講經藝，講字書鈔卷一四引作謀，誤。書鈔卷一〇三、類聚卷五八引云：光武數召諸將，置酒賞賜，坐席之間，以要其死力。當此之時，賊檄日以百數，憂不可勝，上猶以餘間講經藝。御覽卷五九七、永樂大典卷二〇八五〇引同，惟脫賞字。署曰公孫皇帝，范曄後漢書·公孫述傳云：述亦好為符命鬼神瑞應之事，妄引讖記。以為孔子作春秋，為赤制而斷十二公，明漢至平帝十二代，歷數盡也，一姓不得再受命。又引錄運法曰：廢昌帝，立公孫。括地象曰：帝軒轅受命，公孫氏握。援神契曰：西太守，乙卯金。謂西方太守而乙絕卯金也。又自言手文有奇，及得龍興之瑞。數移書中國，冀以感動眾心。帝患之，乃與述書曰：圖讖言公孫，即宣帝也。代漢者當塗高，君豈高之身邪？乃復以掌文為瑞，王莽何足效乎！君非吾賊臣亂子，倉卒時人皆欲為君事耳，何足數也。君日月已逝，妻子弱小，當早為定計，可以無憂。天下神器，不可力爭，宜留三思。署曰公孫皇帝。述不答。到朝廷凡數十見，范曄後漢書·馬援傳云：前到朝廷，上引見數十。李賢注云：東觀記曰凡十四見。通鑑卷四一胡三省注引同。材直驚人，其勇非人之敵，此二句書鈔卷一四引作才直驚人，勇非人敵。校，書鈔卷一四引作受。反復勝也，據范曄後漢書·馬援傳，隗囂聽信馬援之言，遂遣長子恂入質。而此記載隗囂遣子入侍在馬援之言以前，彼此歧異。代郡太守劉興將數百騎攻賈覽，此句至以為國家坐知千里諸句原無，文選卷四〇任昉奏彈曹景宗李善注引有，今據增補。聚珍本亦有此段文字，字句微異。書鈔卷七引，僅有坐知千里四字。范曄後漢書·光武帝紀建武六年六月載；代郡太守劉興擊盧芳將賈覽於高柳，戰歿。又云：建武六年，芳將軍賈覽將胡騎擊殺代郡太守劉興。又舊制上書以青布囊素裹封書，此句書鈔卷一三六引作上書以青布製囊素裹封書。報，原誤作執，聚珍本作報，今據改。王先謙後漢書集解引亦作報。塵，聚珍本同，注云：太平御覽作屬。是聚珍本輯者所用御覽與影宋本御覽字異。按作塵作屬，於義均通，而以塵字義長。文選卷一五張衡思玄賦李善注；塵，久也。王先謙後漢書集解引作塵。上書，聚珍本同，王先謙後漢書集解引作尚書。刮璽，聚珍本同，注云：太平御覽作引經。與影宋本御覽字異。王先謙後漢書集解引作刮璽。常以日出時，日字下原衍一日字，聚珍本無，王先謙後漢書集解引亦無，今據刪。其餘以俟中使者出報，此句聚珍本作其餘禺中使者出報，字有脫誤，當以御覽卷九〇所引為正。王先謙後漢書集解引作其餘遇中使者出報，亦有訛脫。所見，聚珍本脫，王先謙後漢書集解引亦脫。詔誥天下令薄葬，詔字下原衍有字，聚珍本無，王先謙後漢書集解引亦無，今據刪。八年閏月，此年閏四月。五郡，原誤作五部，聚珍本不誤，今據改。范曄後漢書·光武帝紀：建武八年閏月，帝自征囂，河西大將軍竇融率五郡太守與車駕會高平。李賢注：五郡謂隴西、金城、天水、酒泉、張掖。後漢紀卷六云：建武閏四月，竇融與五郡太守將步騎數萬、輜重五千兩與上會第一。第一屬高平縣。入，聚珍本同，注云：太平御覽作西。聚珍本輯者所用御覽與影宋本御覽字異。出城餐糗糒，餐字下原衍糧字，聚珍本無，今據刪。范曄後漢書·隗囂傳云：建武九年春，囂病且餓，出城餐糗糒，恚憤而死。李賢注云：鄭康成注周禮曰：糗，熬大豆與米也。說文曰：糒，乾飯也。腹脹死，此下聚珍本有以下一段文字：十一年，幸章陵，修園廟舊宅田里舍。注云：文選李善注作過章陵，祠園廟。按范曄後漢書·光武帝紀云：十一年三月己酉，幸南陽；還，幸章陵，祠園陵。後漢紀卷六云：十一年春三月己酉，上幸南陽，過章陵，祠園廟。通鑑卷四二云：十一年春三月己酉，帝幸南陽，還幸章陵，庚午，車駕還宮。皆不言修園廟舊宅田里舍。初學記卷二四引東觀漢記云：建武十七年，幸章陵，修園廟舊宅田里舍。顯然，聚珍本所輯是據初學記，把十七年事誤繫於十一年。范書光武帝紀十七年載：冬十月甲申，幸章陵，修園廟，祠舊宅，觀田廬，置酒作樂，賞賜。。乃悉為舂陵宗室起祠堂。。十二月，至自章陵。事又見通鑑卷四三。初學記所引與范書、通鑑完全相合。又光武帝在建武十一年幸章陵，來去匆匆，未能久停，不可能修園廟舊宅。而十七年幸章陵，停留兩月之久，故有時間修園廟舊宅。聚珍本編次失誤，可以肯定無疑。又按文選卷四張衡李善注引東觀漢記云：建武中，更名舂陵為章陵，光武過章陵，祠園廟。此所引乃東觀漢記光武帝紀建武三年文，已見前。聚珍本在此引李善注所引為注，舛亂失次。入犍為界，聚珍本注云：范書帝紀，吳漢伐公孫述，出師實在十一年十二月。下入犍為界云云，乃在次年正月，方是十二年事，此蓋通始事言之。詔書告漢直擁兵到成都，此成都乃廣都之誤。後漢紀卷六云：漢入犍為界，諸縣多城守。詔令漢直到廣都，據其心腹，諸城自下。漢意難之。既進兵廣都，諸城皆降。可為確證。獨言朝廷以為我縛賊手足矣，此句文義不明，必有脫文。遣輕騎至成都，燒市橋，此為拔廣都後事，上文敘事未完。范曄後漢書·吳漢傳云：入犍為界，諸縣皆城守。漢乃進軍攻廣都，拔之。遣輕騎燒成都市橋，武陽以東諸小城皆降。成都十萬人，不可輕也，原無下句。此二句聚珍本作成都十萬餘眾，不可輕也，今據補下句。范曄後漢書·吳漢傳云：帝戒漢曰：成都十餘萬眾，不可輕也。且，范曄後漢書·吳漢傳作但。移徙輒自堅，此敘事未完。據范曄後漢書·吳漢傳、後漢紀卷六所載，此下有吳漢違詔兵敗事，被引書者刪去。下詔讓吳漢副將劉禹曰，此句文選卷五二魏文帝典論李善注引作上詔讓漢曰。後漢記卷六作詔讓吳漢、劉尚曰。按范曄後漢書·吳漢傳云：漢副將武威將軍劉尚。李賢注云：東觀記、續漢書尚字作禹。嬰，文選卷五二魏文帝典論李善注作孩，與范曄後漢書·公孫述傳同。家有弊帚，享之千金，此二句原無，聚珍本有，文選卷五二魏文帝典論李善注、王應麟急就篇補注卷三亦引，今據增補。家有弊帚，享之千金，為民間習語，言人各自以其所有為善。放麑，韓非子說林云：孟孫獵得麑，使秦巴西持之歸，其母隨之而啼，秦巴西弗忍而與之。孟孫歸，至而求麑，答曰：余弗忍而與其母。孟孫大怒，逐之。居三日，復召以為其子傅。其御曰：曩將罪之，今召以為子傅，何也？孟孫曰：夫不忍麑，又且忍吾子乎？又載淮南子人間訓、說苑貴德。啜羹，戰國策魏策云：樂羊為魏將而攻中山，其子在中山，中山之君烹其子而遺之羹，樂羊坐於幕下而啜之，盡一杯。文侯謂師贊曰：樂羊以我之故，食其子之肉。贊對曰：其子之肉尚食之，其誰不食？樂羊既罷中山，文侯賞其功而疑其心。矣，聚珍本注云：太平御覽作且。與影宋本御覽字異。名都王國，聚珍本同，書鈔卷一三九、類聚卷九三、文選卷一四顏延之赭白馬賦李善注、玉海卷一四八引亦同。御覽卷三四二、事類賦卷一三引無名都二字。書鈔卷三一兩引，一引作屠耆國，一引作屠耆。馬以駕鼓車，劍以賜騎士，書鈔卷一五、卷一二二亦引此事。手不持珠玉，書鈔卷八引不持珠玉四字，與此相合。公孫述故哀帝時，此下有脫文。按范曄後漢書·公孫述傳云：公孫述，字子陽，扶風茂陵人也。哀帝時，以父任為郎。述性苛細，察於小事。敢誅殺而不見大體，好改易郡縣官名。然少為郎，習漢家制度，出入法駕，鑾旗旄騎，陳置陛戟，然後輦出房闥。由此可以推知下文大意是說述哀帝時為郎，習見漢家制度，據蜀時，以數郡之地備漢家威儀。益州乃傳送瞽師、郊廟樂、葆車、乘輿物，郊字原誤作交，樂字下又脫器字。聚珍本作郊，亦脫器字。范曄後漢書·光武帝紀云：益州傳送公孫述瞽師、郊廟樂器、葆車、輿輦，於是法物始備。下縣吏無百里之繇，此下二句書鈔卷一五亦引。十三年，此句至封孔子後孔志為褒成侯諸句原無，聚珍本有，御覽卷二〇一亦引，今據增補。十三年，御覽引誤作建武二年。殷紹嘉公為宋公，周承休公為衛公，聚珍本注云：范書帝紀，建武二年，封周後姬常為周承休公，五年，封殷後孔安為殷紹嘉公，至是改封。越裳獻白兔，此句原無，稽瑞引云：光武建武十三年，越裳獻白兔。今據增補。封孔子後孔志為褒成侯，范曄後漢書·光武帝紀十四年載：夏四月辛巳，封孔子後志為褎成侯。李賢注：平帝封孔均為褒成侯。志，均子。古今注曰志時為密令。十五年，詔曰，此二句至聚人遮道啼呼諸句原無，聚珍本有，范曄後漢書·光武帝紀李賢注亦引有此段文字，惟無十五年，詔曰五字，今據增補。聚人遮道啼呼，聚珍本注云：范書帝紀：十五年，詔下州郡檢核墾田頃畝及戶口年紀。十六年，河南尹及諸郡守十餘人，坐度田不實，皆下獄死。又劉隆傳：天下墾田多不以實，戶口年紀互有增減。十五年，詔下州郡檢覈其事，而刺史太守多不平均，或優饒豪右，侵刻羸弱，百姓嗟怨，遮道號呼。隆坐徵下獄。此所載詔文未完。十七年，此句至起居平愈諸句原無，聚珍本有，范曄後漢書·光武帝紀李賢注亦引，僅無十七年三字，今據增補。書鈔卷九六、卷一三九，御覽卷七四一亦引此段文字，字句皆較簡略。上以日食避正殿，范曄後漢書·光武帝紀十七年載：二月乙未晦，日有食之。幸章陵，此下二句原無，初學記卷二四引，今據增補。聚珍本誤置於建武十一年。鳳皇至，此句至留十七日乃去諸句原無，初學記卷三〇引，今據增補。至，聚珍本作五，御覽卷九一五引同，類聚卷九九引作出。范曄後漢書·光武帝紀十七年十月載：甲申，幸章陵，修園廟，祠舊宅，觀田廬，有五鳳凰見於潁川之郟縣。高八九尺，御覽卷九一五引同。姚本作高八尺，六帖卷九四、萬花谷後集卷四〇、合璧事類別集卷六二、玉海卷一九九、范曄後漢書·光武帝紀李賢注引亦作高八尺。聚珍本作高八尺九寸，類聚卷九九引同。蓋地數頃，此上范曄後漢書·光武帝紀李賢注引有行列二字。商賈重寶，此句至道無拾遺諸句原無，聚珍本有，文選卷四九干寶晉紀總論李善注亦引，今據增補。此句上李善注引又有建武十七年五字。單車露宿，書鈔卷一五引此一句。十九年，此句至其上尊號曰中宗諸句原無，聚珍本有，惟光武二字作帝。御覽卷八九引亦有此段文字，僅無十九年三字。范曄後漢書·光武帝紀云：十九年春正月庚子，追尊孝宣皇帝曰中宗。一歲，類聚卷三九引作一年。陛下識知寺舍，范曄後漢書·光武帝紀李賢注云：風俗通曰：寺，司也。諸官府所止皆曰寺。光武嘗從皇考至南頓，故識知官府舍宇。眴，原誤作，聚珍本作眩，御覽卷七四一引亦作眩，按眴與眩，二字通。廣室，御覽卷七四一引作廟室。按當作廣室。范曄後漢書·陰興傳李賢注云：洛陽南宮有雲臺廣德殿。通鑑卷四三胡三省注云：余謂廣室者，寢殿也。據晉書元帝紀有司奏太極殿廣室施絳帳，帝令夏施青練帷，冬施青布，則廣室之為寢殿明矣。甘露降四十五日，此句原無，聚珍本有，今據增補。按御覽卷一二引云：光武帝時，甘露降四十五里。又卷八七二引云：光武時，甘露降四十五日。合璧事類卷一九引同。所引皆未明言具體年代，范曄後漢書、後漢記、通鑑諸書亦未載降甘露事，聚珍本繫於建武二十年，不知何據。二十五年，此下三句原無，聚珍本有，類聚卷九五亦引，今據增補。御覽卷九一二引作建武二十五年，烏桓詣闕朝賀，獻貂皮。乃自益其俸，此句聚珍本作今益其俸，王先謙後漢書光武帝紀集解引作□今益其奉。初作壽陵，此句至乃令陶人作瓦器一段文字原引作四月，始營陵地於臨平亭南。詔曰：無為山陵，陂池裁令流水而已。迭興之後，亦無丘壟，使合古法。今日月已逝，當豫自作。臣子奉承，不得有加。乃令陶人作瓦器。而御覽卷五五七引云：二十六年春正月，初作壽陵，將作大匠寶融上言：園陵廣袤，無慮所用。帝曰：古帝王之葬，皆陶人瓦器，木車茅馬，使後世之人不知其處。太宗識終始之義，景帝能遵孝道，遭天下反覆，而獨完其福，豈不美哉！今所制地不過二三頃，無為陵地，裁令流水而已。卷九〇又引云：臨平望平陰，河水洋洋，舟船泛泛，善矣夫！周公、孔子猶不得存，安得松、喬與之而共遊乎！文帝曉終始之義，景帝所謂孝子也，故遭反覆，霸陵獨完，非成法耶？今綜合各處所引增訂。聚珍本所輯重複竄亂。壽陵，范曄後漢書·光武帝紀李賢注云：初作陵未有名，故號壽陵，蓋取久長之義也。漢自文帝以後皆預作陵，今循舊制也。松、喬，赤松子、王子喬，皆仙人。陂池，刊謬正俗卷五云：陂池，東觀漢記述光武初作壽陵，云今所制地，不過二三頃，為山陵陂池，裁令流水而已。按陂池讀如吊二世賦登陂陀之長阪。凡陂陀者，猶言靡陀耳。光武言不須如前世諸帝高作山陵，但令小隆起陂陀然，裁得流泄水潦，不墊壞耳。今之讀者謂為陂池，令得流水，此讀非也。迭興，通鑑卷四四胡三省注云：謂易姓而王者。上常自細書，此為建武二十六年事。此句上原有臨平望平陰至霸陵獨完，非成法耶一段文字，詳見注。為避免與上文重出，今刪去。夜講經，書鈔卷一二僅引此三字。時城郭丘墟，掃地更為，上悔前徙之，此三句原無，聚珍本有，范曄後漢書·光武帝紀二十六年李賢注亦引，今據增補。聚珍本注云：范書帝紀，建武十五年，徙鴈門、代郡、上谷三郡民置常山、居庸以東。二十年，省五原郡，徙其吏人置河東。二十五年，南單于奉蕃稱臣。二十六年，遣中郎將段郴授南單于璽綬，令入居雲中。於是雲中、五原、朔方、北地、定襄、鴈門、上谷、代八郡民歸於本土。遣謁者分將弛刑補理城郭。所謂掃地更為者此也。此三句下聚珍本有草創苟合，未有還人二句。按草創云云二句，范曄後漢書·趙傳李賢注引，今歸入趙傳。汙七十二代，書鈔卷八引此五字。史記·封禪書云：管仲曰：古者封泰山、禪梁父者七十二家，而夷吾所記者十有二焉。正義引韓詩外傳云：孔子升泰山，觀易姓而王可得而數者七十餘人，不得而數者萬數也。說文解字敘云：封於泰山者，七十有二代。初學記卷九引桓譚新論云：太山之上，有石刻凡千八百餘處，而可識知者七十有二。論衡·書虛篇云：太山之上，封可見者七十有二。是知封太山、禪梁父有七十二家，此為通行說法。三十二年，此句至勒石紀號諸句原作三十年，群臣復奏宜封禪。遂登太山，勒石紀號。聚珍本同，惟三十年作三十二年。書鈔卷九一引東觀漢記·光武紀云：中元元年，群臣復奏言：登封告成，為民報德，百王所同也。今據聚珍本改三十年作三十二年，又據書鈔卷九一所引光武紀增補群臣復奏言云云四句。此段文字御覽卷五三六亦引，收入本書郊祀志。中元，原誤作中平，聚珍本不誤，今據改。中元元年，此句至獨眇蹇者不差諸句原無，聚珍本有，類聚卷九八亦引，今據增補。又御覽卷八七三亦引此段文字，字句較為簡略。中元元年即建武三十二年，是年四月改元。差，御覽卷八七三引同，聚珍本作瘥。按二字通。有赤草生於水涯，此句至上遂不聽，是以史官鮮記焉諸句原無，類聚卷九八引，今據增補。聚珍本亦有此段文字，惟上遂二字作帝，記作紀，又無焉字。餘與類聚卷九八引同。稽瑞引云：光武中元元年，有赤草生於水涯。又引云：光武中元元年，祀長陵，醴泉出京師，又赤草生於水涯。所引皆甚簡略。冬十月甲申，此句至四時上祭諸句原無，御覽卷一三六引云：中元元年，告祠高廟曰：高皇呂后不宜配食。薄太姬慈仁，孝文皇帝賢明，子孫賴福，延至於今，宜配食地祇高廟。今上薄太后尊號為高皇后，遷呂太后於園，四時上祭。又卷五三一引云：中元元年十月甲申，使司空馮魴告祀高祖廟，呂太后不宜配食，以薄太后配。遷呂太后於園，四時上祭。今綜合兩處所引增補。聚珍本有此段文字，僅個別字歧異。書鈔卷二四僅引太后慈仁，子孫賴福二句。是歲，起明堂、辟雍、靈臺，及北郊兆域，此三句原無，聚珍本有，今據增補。初學記卷一三引云：光武中元年，營造明堂、辟雍、靈臺。類聚卷三八引同。惟無光武中三字。御覽卷五二七引云：光武中元年，起明堂、辟雍、靈臺及北郊。三書所引皆有脫文。此三句下聚珍本尚有宣布圖讖於天下一句，不知輯自何書。范曄後漢書·光武帝紀中元元年載：是歲，初起明堂、靈臺、辟雍，及北郊兆域。宣布圖讖於天下。長吏，原脫吏字，聚珍本同，今據范曄後漢書·光武帝紀、後漢紀卷八所載光武帝遺詔增補。原陵，通鑑卷四四胡三省注云：帝王紀曰：原陵，在臨平亭東南，去雒陽十五里。水經注：光武葬臨平亭南，西望平陰，大河逕其北。或幽而光，此條文選卷四三孫楚為石仲容與孫皓書李善注、卷四六王融三月三日曲水詩序李善注，玉海卷四六亦引，文字全同。書鈔卷四引炎精布耀四字，文選卷五〇范曄後漢書·光武紀贊李善注引漢以炎精布曜六字，書鈔卷三引或幽而光四字。按此條文字出自東觀漢記光武帝紀序，文選卷一一、卷四六、卷五〇和玉海卷四六於此條文字前皆冠有東觀漢記序五字。傳榮，此二字有誤，無從校正。身在行伍，此條文字從內容上看，似為光武帝紀序中語。天然之姿，此四字書鈔卷五亦引。龍舉雲興，此四字書鈔卷一三亦引。蕩蕩人無能名焉，此條文字從內容上看，當是光武帝紀序中語。廣開束手之路，此條文字不見范曄後漢書、後漢紀，年代不可確考，姑繫於篇末。以下各條文字情況相同。封餘功臣一百八十九人，聚珍本注云：范書帝紀：建武十三年，功臣增邑更封，凡三百六十五人。與此異。故皆保全，此條文字聚珍本有，不知輯自何書。新野主，原誤作新野王，聚珍本不誤，今據改。吳侯，當作吳房侯。范曄後漢書·鄧晨傳云：晨初娶光武姊元。漢兵敗小長安，元及三女皆遇害。光武即位，封晨房子侯。帝又感悼姊沒於亂兵，追封謚元為新野節義長公主，立廟於縣西。封晨長子汎為吳房侯，以奉公主之祀。李賢注：吳房，今豫州縣也。周均為富波侯，聚珍本注云：封均事范書不載。外祖樊重為壽張侯，范曄後漢書·樊宏傳云：建武十八年，帝南祠章陵，過湖陽，祠重墓，追爵謚為壽張敬侯，立廟於湖陽。重子丹為射陽侯，封於建武十三年，見范曄後漢書·樊宏傳。孫茂為平望侯。封於建武二十七年，見范曄後漢書·樊宏傳。尋玄鄉侯，原誤作彝鄉侯，今據聚珍本校改。據范曄後漢書·樊宏傳，尋於建武十三年封玄鄉侯。從子沖更父侯，沖字范曄後漢書·樊宏傳作忠。沖封更父侯在建武十三年，見范書。后父陰睦宣恩侯，睦字原誤作隆，恩字原誤作陽，今據聚珍本改。書鈔卷四七引東觀漢記云：建武三年，追尊貴人父睦為宣恩侯。睦，皇后父也。聚珍本陰睦傳三年作二年。范曄後漢書·光烈陰皇后紀載，建武九年，下詔追爵謚貴人父陸為宣恩哀侯。陸即睦。子識原鹿侯，封於建武十五年，見范曄後漢書·陰識傳。就為信陽侯，范曄後漢書·陰興傳云：興弟就，嗣父封宣恩侯，後改封為新陽侯。李賢注：新陽，縣，屬汝南郡，故城在今豫州真陽縣西南。信陽與新陽，二者未知孰是。范書虞延傳、樂恢傳，井丹傳、吳良傳皆稱信陽侯陰就，馮衍傳、朱暉傳稱新陽侯陰就。來歙征羌侯，范曄後漢書·來歙傳云：建武十一年，歙遇刺亡，帝使太中大夫贈歙中郎將、征羌侯印綬，謚曰節侯，改汝南之當鄉縣為征羌國焉。弟由宜西侯，西字下聚珍本有鄉字。范曄後漢書·來歙傳云：建武十三年，帝嘉歙忠節，復封歙弟由為宜西侯。李賢注：東觀記曰：宜西鄉侯。寧平公主，李通娶光武女弟伯姬，是為寧平公主。李雄，李通少子。范曄後漢書·李通傳載雄封召陵侯，未言具體年月。后父郭昌為陽安侯，追封於建武二十六年，見范曄後漢書·光武郭皇后紀。流綿曼侯，范曄後漢書·光武郭皇后紀作況綿蠻侯。流之封在建武二年。兄子竟新郪侯，范曄後漢書·光武郭皇后紀云：建武十七年，后從兄竟，以騎都尉從征伐有功，封為新郪侯。匡發干侯，范曄後漢書·光武郭皇后紀云：建武十七年，竟弟匡為發干侯。馮邯為鍾離侯，不見范曄後漢書。