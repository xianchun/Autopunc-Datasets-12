朕少年時喜閱內典，惟慕有為佛事，於諸公案總以解路推求，心輕禪宗，謂如來正教不應如是。圣祖勅封灌頂普慧廣慈大國師章嘉呼土克圖剌麻，乃真再來人，實大善知識也。梵行精純，圓通無礙，西藏、蒙古、中外諸土之所皈依，僧俗萬眾之所欽仰。藩邸清閑時，接茶話者十余載，得其善權方便，因知究竟此事。
壬辰春正月，延僧坐七，二十、二十一隨喜同坐兩日，共五枝香，即洞達本來，方知惟此一事實之理。然自知未造究竟，而迦陵音乃踴躍贊嘆，遂謂已徹玄微，儱侗稱許，叩問章嘉，乃曰：若王所見，如針破紙窗，從隙窺天，雖云見天，然天體廣大，針隙中之見，可謂徧見乎？佛法無邊，當勉進步。朕聞斯語，深洽朕意。
二月中，復結制於集云堂，著力參求。十四日晚，經行次，出得一身透汗，桶底當下脫落，始知實有重關之理。乃復問證章嘉，章嘉國師云：王今見處雖進一步，譬猶出在庭院中觀天矣。然天體無盡，究未悉見，法體無量，當更加勇猛精進云云。
朕將章嘉示語問之迦陵音，則茫然不解其意，但支吾云：此不過剌麻教回途工夫之論，更有何事？而朕諦信章嘉之垂示，而不然性音之妄可，仍勤提撕。恰至明年癸巳之正月二十一日，復堂中靜坐，無意中忽蹋末後一關，方達三身四智合一之理，物我一如本空之道，慶快平生。
詣章嘉所禮謝，國師望見，即曰：王得大自在矣！
朕進門更有事也無？國師乃笑，展手云：更有何事耶？復用手從外向身揮云：不過尚有恁麼之理，然易事耳。此朕平生參究因緣。
章嘉呼土克圖國師剌麻實為朕證明恩師也，其他禪侶輩不過曾在朕藩邸往來，壬辰巳間坐七時，曾與法會耳。迦陵性音之得見朕也，乃朕初欲隨喜結七，因柏林方丈年老，問及都中堂頭，僉云：只有千佛音禪師。乃命召至。既見，問難甚久，其伎倆未能令朕發一疑情，迫窘詰屈，但云：王爺解路過於大慧杲，貧衲實無計奈何矣。
朕笑云：汝等只管打七，余且在傍隨喜。
爾時醒發因緣已具述如左，若謂性音默用神力，能令朕五枝香了明此事，何得奔波一生，開堂數處而不能得一人，妄付十數庸徒耶？
向後性音惟勸朕研辨五家宗旨，朕問：五家宗旨如何研辨？
音云：宗旨須待口傳。
朕意是何言歟？口傳耳受豈是拈花別傳之旨？堂堂丈夫豈肯拾人涕唾？從茲棄置語錄，不復再覽者二十年，此府中宮中人人之所盡知者。
夫五家宗旨，同是曹溪一味，不過權移更換面目接人，究之皆是無義味語。所為毒藥醍醐攪成一器，黃金瓦礫融作一團，用處無差，拈來有準，并皆一代之宗師，百世之模楷。奈庸流不了自心，累他涂污有分，鼓動識情，橫生法執，謬加穿鑿，取笑傍觀，明眼人前不堪舉似，因見性音諄諄於此，是乃逐語分宗，齊文定旨也，甚輕其未能了徹。如使性音明知之，而勸朕於此打之遶，更是何心行也？則其限於見地可知矣。如達摩傳衣偈云：一花開五葉，結果自然成。後世附會其說，以為五葉者，五宗也。夫傳衣止於曹溪，則是從慧可而下五世矣。因震旦信心已熟，法周沙界，衣乃爭端，不復用以表信，達摩、黃梅之言具在，由可至能，豈非五葉？後來萬派同源，豈非結果自然成耶？何得以五宗當之？
且傳衣公案，世多囫圇吞棗，全未明白。世尊至多子塔前，命摩訶迦葉分座令坐，以僧伽黎圍之，遂告曰：吾以正法眼藏密付於汝，汝當護持。繼又告迦葉：吾將金縷僧伽黎衣傳付於汝，轉授補處，至慈氏佛出世，勿令朽壞。世尊所分之座，究是何座？僧伽黎究是何物？如云即是此金縷僧伽黎衣，從迦葉傳至六祖者，豈有自周昭王至梁武帝時尚不朽壞？即屬異寶，不可思議，便能常存世間，又與正法眼藏有何交涉？且自六祖以後，何以又復消泯？世尊明言至慈氏佛出世，勿令朽壞，乃未至唐時即已無存，豈世尊妄語誑語耶？且以僧伽黎圍迦葉者，又是何意？
總之，未悟正法眼藏，從何推測？人必明取僧伽黎定然留得到慈氏出世之故，然後可與論傳衣之事，何得支離穿鑿，妄定宗旨，更以五宗牽合附會耶？況五宗前後參差，亦非一時。即五宗所明，同是大圓覺性，宗若有五，性亦當有五矣。古人專為剿情絕見，惟恐一門路熟，又復情見熾然，是以別出一番手眼，使人悟取。眾生心不能緣於般若之上，今乃轉以情見分別之，埋沒古人不少。
朕既深明本旨，只圖真實以辦平生，豈肯被伊牽絆葛藤窠也？因一年之後，自清涼山回，宗教兩不拈提。迨即位以來，十年不見一僧，未嘗涉及禪之一字。蓋此事，實明者少，逐塊之流，徒勞延佇，求名之輩，更長業緣，而世間井底蛙又必妄生議論。朕愍諸有情無知愚陋，恐其因此造諸謗般若大罪孽，不談之意，良非偶然。
今見去圣日遠，宗風掃地，正法眼藏垂絕如綫，又不忍當朕世而聽其滔滔日下也，乃選輯從上宗師吃緊為人之語刊示天下後世，使之擺脫生死根塵，掀翻輪回陷穽。學者當知，朕今此舉，實為佛祖慧命所系，不惜眉毛拖地，非與十方常住行腳秉拂之徒較論見地短長。朕此選出，莫又緝緝聚頭，妄論是何宗派，卻與朕莫交涉在。
天下宗徒能為自己一大事勇猛精進，如救頭然，立雪不寒，斷臂無痛，自然黑漆桶攔空撲破，玉麒麟就地勒回，那時方省得朕此一番話墮無量慈悲。如或此心不真不誠，不苦不切，但從語言文字放出見聞覺知，任情卜度，細意推求，此一則是臨濟宗，那一則是曹洞派，起模畫樣，滯相執緣，以此求契求證，所為將空塞空，徒使朕與從上諸古德百千方便，亦如取聲鎖向匣中，吹網欲令氣滿耳，豈不鈍置人耶？
朕在藩邸時亦以本分事接人，不無漏逗，所有語句并已刊入圓明居士語錄卷內，此外并無一則機緣流布人世。況朕身居帝王之位，口宣佛祖之心，天下後世理障深重者，必以教外別傳之旨未經周公、孔子評定，懷疑而不肯信，然此其為害猶淺。若夫外托禪宗，心希榮利之輩，必有千般誑惑，百種聱訛，或曾在藩邸望見顏色，或曾於法侶傳述緒言，便如骨巖木陳之流，捏飾妄詞，私相紀載，以無為有，恣意矜夸，刊刻流行，煽惑觀聽。此等之人，既為佛法所不容，更為國法所宜禁，發覺之日，即以詐為制書律論。
朕今此舉，實以教外別傳將墜於地，不得已而為此。至於宗門能殺能活，能縱能奪之趣，皆由宗師所參不謬，所悟無垠。如千里駒，隨意舉步便是追風逐日，其不可及者，皆其所不自知。茍存一與奪自在，擒縱無偏之見於八識田內，則人法不空，能所交接，其與魔外有何分別？
茲選之有、、、，而又諄諄提示，各序其旨於篇端者，專欲學人真參實悟，各得本分正知正見，如象渡河，腳踏實地，便能超出三界，而一一具足六度萬行，切莫仍向此中轉求口頭滑利也。此事不由語言文字分迷悟，豈由語言文字定是非？已悟已證者，有語有句，固能為人解粘去縛，若平生無一則機緣語句傳世者，豈得遂謂未悟未證乎？如西天四七，所垂言句甚少；東土二三，惟達摩、曹溪尚傳語句，璨大師尚有信心銘一篇，其他二祖、四祖并無一語垂後，豈皆是未悟未證人也？應知何在。
語錄之流傳與否，乃近代宗徒動輒拾取他人涕唾，陳爛葛藤，串合彌縫，偷作自己法語，災梨禍棗，誑惑人家男女。其口頭實能滑利者，便鳴鐘擊板，豎拂擎拳，彼建立則我掃蕩，彼掃蕩則我建立，各出妄見爭持，大家一。禮拜者，作出身之活路；棒喝者，成漂墮之黑風。如此心行，稱曰度人，佛祖門庭豈不污辱！
又如古人契證無差，每有拈、代、偈、頌以相印合。今則不然，不於契證處自了自心，但於公案上盲拈瞎頌，剽竊成語，差排牽合，為可解不可解之語，作若通若不通之文，千七百則皆可通融，百千萬言無非活套，以此為拈、代、偈、頌，豈不涂污古人，誤累自己？有何交涉？虛費鉆研。
夫講師詮解教典，何嘗不同於如來之語？而不得謂傳如來之心者，以心宗非語言文字所可傳，故曰教外別傳。今將教外別傳所有公案作文字，則是又成一教外別傳之教典矣。況文字邊事，欲其工妙，亦非聚數十年心力不能到家。至作得文字好，則此數十年不究本分，可知教外別傳只是本分二字，安可離卻而為此門庭以外事？拈、代、偈、頌四者，頌最為後，學人於頌古切用工夫，遂漸至宗風日墜。此端一開，盡向文字邊作活計，趙州所呵枝蔓上生枝蔓，正為此輩。
至乃子孫，稍得世榮，便欲將祖父言句夤緣入藏，不思千古自有明眼人，豈得欺盡謾盡？夫本為利益將來，流芳百世，夤緣入藏，而乃忌其貽誤後人，遺臭萬年也，何苦夤緣，自貽伊戚？平素一無所事，吃得飯飽，長連床上三三五五握管伸紙，商量作一部好語錄垂後，縱使句句如初祖所說，亦乃餿羹餲飰，與靈覺有何交涉？況此實非學問之所能及，思慮之所能到，何苦造大罪孽同於謗佛？古人云：佛法不怕爛卻。又云：但得成佛，不愁不會說法。朕愿天下宗徒，參則實參，悟則實悟，此是菩提道塲，其中無求名利處，於此尚不無污染，可見從初發心便非真實為生死出家也。若為名利，何如耕農，作一孝弟力田之民；不然應試，作一科舉文學之士。留此宗門，以待真正發心參學之人，免致涂污佛祖之慧命。
朕閱指月錄、正法眼藏、禪宗正脉、教外別傳諸書，所選古德機緣語句，皆錯雜不倫；至於迦陵音所選宗統一絲者，尤為乖謬。古人語句，專為開人迷云；後人選輯，專為垂諸久遠。今乃挨門逐戶拾取剩遺，或珠或璣，或金或金鍮，或絲或布，或柴或草，或瓦或礫，或垢或膩，一家強收一物入籠中，更自夸曰秉公，何庸愚之甚也！但圖人人有分，個個不遺，紛紜雜陳，撩亂錯出，蝌斗與神龍并游，野狐與師子齊吼，飽參者尚或一時目迷，況初學之人，豈不觀之而愈惑，求之而愈遠？其為毒害，奚可勝言？此選朕近日方見，未料性音昏憒卑鄙至於此極也。至於取本朝開堂說法之衲僧平生所有亂統，各各人編一則，錯雜不堪，謂之宗統一絲，直接西天四七，東土二三，真令人笑之齒冷。若然，則禪宗之統，實危如一絲也。其意不過取媚同門參學之徒，俾感其選錄伊祖父言句入集，以為榮華。此何異世間澆薄士子，彼此標榜選刻文字，自稱名士乎？噫！可為宗風太息流涕者矣。
如朕於涌泉欣、天衣懷、韶國師等古德語句，寶之如摩尼夜光，赤刀大貝，而諸書所載極少，徧求不可復得。蓋瞿汝稷輩，自然皆是性音心行，既雜取下等語句，又畏繁多，自然將真正師范至言轉播棄之而不惜，歷年既久，漸以無傳，良可嘆惋。因念從上古德不肯以佛法當人情，一任香火歇絕，不妄付拂者，其與盲傳盲受，祗圖支派蕃衍之人，高下相去，天地懸隔。
夫慧命絕續，正同父子，但與身體發膚之稟受，其理相不可強同。雖瓣香所承，定不容昧，但如朕所采語句中諸禪師，現在已無法嗣者，天下宗徒之祖父豈得不從此摸著鼻孔？是則亦為伊祖父生身之所自也。凡為嗣續，正當飲水思源，奈何各立門庭，同於世間種族，趙甲之家不祀錢乙之祖，橫分畛域，各守封疆。況伊輩盲傳盲受，并未大死大活，有何法乳？所報何恩？倘從此選中諸禪師垂示處得個入頭，是乃瓣香法乳之恩，理宜酬答者也；如或未能，則姑如先圣先賢列祀學宮之例，使人人致敬，要亦未為不可。
天下叢林古剎衲子，除各自供養伊本支祖父外，應將從來拔萃古德一一設位於堂，朝夕供養禮拜，使其香火絕而復續，徧滿震旦，不但為後世真參實學者勸，亦報本酬源之正舉。再者，從上祖師設呵佛罵祖之路，蓋為學人圣見不除，則觸途成礙，茍不向腳跟下，如斬一握絲，一斬一齊斷，則見相橫前，仍沿此岸。
夫如來直指靈監心體，不特破根塵相對之妄，亦乃破離妄絕對之真。真妄兩途，皆眾生無始以來之見病，大善知識透天透地，泯妄泯真，是以掃空生佛之虛華，蕩盡妄真之閑說，吃緊為人，無奈立此呵佛罵祖之說，所謂以慈悲之故，而有落草之談也。其實水月道塲，空花萬行中，此等語言何處安著？如德山鑒，平生語句都無可取，一味狂見恣肆，乃性音選宗統一絲，采其二條內一條，截去前後語言，專錄其辱罵佛祖不堪之詞，如市井無賴小人詬誶，實令人驚訝，不解其是何心行，將以此開示學人耶？是何為耶？近世宗徒未踏門庭，先決堤岸，一腔私意，唯恐若不呵佛罵祖，則非宗門，強作解事，學人饒舌，狐行象路，鴞學鳳音，是何言歟？是何言歟？
釋子既以佛祖為祖父，豈得信口譏訶？譬如家之逆子，國之逆臣，豈有不人神共嫉，天地不容者？閻羅面前刀山劍樹，專為此輩而設，極宜猛省。如南泉愿牧水牯牛公案最為下品，因南泉愿頗有本分之語，是以朕未加訶斥，而性音則於其他語句槩置不錄，所錄二條，其一即是此條，具此凡眼，有何圣見可除？輒敢見人呵佛罵祖，便生歡喜采輯，鴟鼠嗜糞，斯之謂矣。又如大慧杲云今時宗師為人，入室三五徧，辨白不出，卻教他說悟處，若恁麼地，如何為人等語，此論大誤。從來如永嘉一宿覺之類，只因當時但知教乘，初闡禪宗，所以一言半語漏逗本分，皆胸襟流出，便可印合。
自唐季以後，古德垂示流布海內，人人捃摭攘竊，預備應機，若不入室細扣，知其是何心行？朕亦頗能為人，然實不能不令入室三五徧而即悉其底蘊。開堂說法，臨機問答，固不可無，若止憑一二語以定虛實，此盲傳盲受之根，大慧杲誤人謬論，叢林當為尚戒，況大慧杲既具如此眼目，所談奇妙法何耶？所得英俊才誰耶？朕實深嘗上乘圓頓甘露之味，非依墻摸壁，率意之亂統，既知之無疑，豈忍不報佛祖深恩？因不辭話墮，竭力為宗門一番整頓，所冀天下禪僧改往修來，英靈輩出，如朕所選中諸禪師者，唱導十方，使如來正教有振興之象，是則朕之深愿。如爾等僧徒仍執迷不悟，將朕一片慈悲全不領受，仍以無明緇素人我心會取，如世尊所說三藏十二分，一例束之高閣，則宗風之衰，朕亦無如之何矣！選輯既竣，書此以為後序。
