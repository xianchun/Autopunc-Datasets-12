凡十二，示眾云：洪音不剖，其理不彰，設使不言，且道是分不分？
時有僧出云：不分。
師云：若不是闍梨，老僧不曉。
云：同安風采，瓦解冰消。
師云：養由弓矢，不射田蝸。僧作禮。
師云：將謂是便宜。
示眾云：寅晡飲啄，無處藏身。儞道有此道理麼？
時有僧出云：和尚作麼生？師打一拂子。
僧云：撲手征人，徒夸好手。
師云：握鞭側帽，豈是闍梨？
云：今古之道，何處藏身？
師云：闍梨作麼生？僧珍重便出。
師云：未在。
示眾云：青霄鳥道，登者即迷；碧海無波，動犯風影。今時學者也似敲空覓響，擊石求聲，火中求水，水覓火。山僧有一曲即不然。何也？五天唱不起，漢地和不成。欲曉其中事，鐵牛水上行。幻人看音樂，石女夜鳴機。若能如是作，許君解無為。有言玄妙用，無語句中明。滿目不干生死事，迥然那肯掛風云？直須頭頭超祖意，句句越無生，方可言了，物物不沈空，明明三界內，獨脫萬機前。所以道：俊鳥不棲林，活龍不滯水，孤鸞那有伴，師子不同群，鳳飛無影樹，象徑絕狐蹤，言須有骨格，句句透玄關。萬象不能藏，森羅何障礙？譬如手向長空，任儞開合。
師一日云：喜鵲鳴寒檜，心印是渠傳。
時有僧云：何別？
師云：眾中有人在。
云：同安門下，道絕人荒。
師云：胡人飲乳，返怪良醫。
僧云：休！休！
師云：老鶴入枯池，不見魚蹤跡。
師翫月次，乃云：奇哉！星明月朗，足可觀瞻，不異道乎？
僧問：如何是道？
師云：汝試道看。
云：彼自無瘡，勿傷之也。
師云：負笈公文，莫閑弓矢。
有僧來，繞繩床一匝，振錫一下，云：凡圣不到處，請師道。師鳴指一下。
僧云：奇哉！同安嚇得忘前失後。
師云：闍梨發足甚處？僧便珍重。
師云：五湖衲子，一錫禪人，未到同安，不妨疑著。
僧云：近見不如遠聞。
師云：貪他一杯酒，失卻滿舡魚。
師問僧：善惡不思，心體自現，古人還有理也無？
云：莫便是古人深意麼？
師云：胡人飲乳，返怪良醫。僧作禮而出。
師云：若到諸方，莫道參見同安來。
師問僧：甚處來？
云：五臺。
師云：還見文殊麼？僧展兩手。
師云：展手頗多，文殊誰睹？
云：氣急殺人。
師云：不睹云中鴈，焉知沙塞寒？
云：遠趍方丈，乞師一言。
師云：孫賓門下，徒話鉆龜。
云：名不浪施。
師云：吃茶去。僧珍重。
師云：雖得一場榮，刖卻一雙足。
師問僧：甚處來？
云：江西。
師云：江西法道與此間如何？
云：和尚賴遇問著某甲，問著別人即禍生。
師云：老僧適來造次。
云：某甲不是嬰兒，徒用止啼黃葉。
師云：恕鼈傷龜，殺活由我。
僧又問：久造玄微，如何洞曉？
師云：老僧耳背，分明問將來。
云：快鷂不打籬邊之雀。
師云：暗中臨鏡，誰辨妍始掛劍，用顯吾宗。選佛場中，還有虎狼禪客麼？出生入死，一任施展看。若也覷地覓針，切忌亂呈蒙袋，槌折儞腰，莫言不道。
示眾云：干劍輪頂，飛大寶光；虎眼鋒前，豁開宗要。有何俊鷂？不避死生，眨上眉毛，與吾相見。
有僧才出，師便云：可惜許！
示眾云：半夜明星當午現，愚夫猶待曉雞鳴。便下座。
上堂，良久，云：這風頭稍硬，不是儞諸人安身立命處，且歸暖處商量。便歸方丈。
大眾隨後上方丈，方立定，師云：才到暖處，便乃瞌睡。拈拄杖一時趁下。
師到福田，眾請上堂，才就座，有僧出云：某甲咨和尚。
師便喝出，卻云：莫有英靈底麼？一任擎展，選佛選祖，今正是時。所以道：驚群須是英靈漢，敵勝還他師子兒。選佛若無如是眼，假饒千載又何為？
師一日謁勝光，才跨門，光方垂足，師云：伎倆已盡。拂袖而出。
師到鼓山廨院吃餓，山見，便問：這浙子總不來鼓山。
師云：某甲自從入嶺便患風，不得禮覲大師。
山行數步，回顧師云：還有風也無？師略展兩足。
山云：元來是會禪。
師云：和尚幸是大人，不得造次。
山云：儞不肯鼓山，待上來，與儞三十棒。
師云：吃棒自有人。
清八路拈仰山插鍬話問師：古人意在插鍬處？在叉手處？
師召：清上座！清應諾。
師云：還夢見仰山麼？
清云：不要上座下語，只要商量。
師云：若要商量，堂頭自有五百人老師在。
師在招慶，普請般泥，慶將拄杖當路坐，問一僧云：上窟泥？下窟泥？
云：上窟泥。慶打一棒。
又問一僧，僧云：下窟泥。慶亦打一棒。
卻問師，師放下泥，叉手云：請和尚監。慶休去。
妙喜云：劈脊與一棒，看他如何折合？
師在招慶殿上，指壁畫問僧：是甚麼神？
云：護法善神。
師云：會昌沙汰時甚麼處去？僧無語。
師令僧問演侍者，演云：儞甚麼劫中遭此難來？
僧舉似師，師云：直饒演上座他後有一千眾，有甚麼用處？
僧請師別語，師云：甚麼處去也？
師在法云，插火從食堂前過，遇數兄弟，一人云：此是眾僧火，盜向甚麼處去？
師轉火插云：上座分上有多少在許？僧無語。
師云：這一隊漢今夜總須凍殺。
師在智者為首座，尋常不受凈水，院主瞋云：上座不識觸凈，為甚麼不受凈水？
師跳下床，拈起凈瓶云：這個是觸是凈？主無語，師撲破凈瓶。
師在王太傅宅，迎木佛，傅問：忽遇丹霞時作麼生？
師驀頭撮起云：也要分付著人。
雙巖欲卸院與師，請師吃茶，云：有一問問上座，若道得，即卸院與上座。
遂舉：金剛經云：一切諸佛及諸佛阿耨多羅三貌三菩提皆從此經出。且道此經是何人說？
師云：說與不說，拈放一邊，和尚決定喚甚麼作此經？巖無語。
師卻舉經云：一切賢圣皆以無為法而有差別，一切賢圣皆以無為為極則，憑何有差別？只如差別是過底語？不是過底語？若是過，一切賢圣皆是過；若不是過，決定喚甚麼作差別？巖又無語。
師云：噫！雪峰道底。
師到坦長老處，坦云：夫參學人，一人所在也須到，半人所在也須到。
師問：一人所在即不問，如何是半人所在？坦無對。
後卻令小師問師：汝欲識半人麼？只是個弄泥團漢。
師會下有一僧去住庵，一年後，卻來禮拜，師云：古人道：三日不相見，莫作舊時看。乃撥開胸云：儞道我這有幾莖蓋膽毛？僧無語。
師云：儞甚時離庵？
云：今早。
師云：來時折腳鐺子分付阿誰？又無語，師遂喝出。
師訪保寧，中路相逢，師云：兄是道伴中人。遂以手點鼻云：這個礙塞我不可徹，與我拈卻少時，得麼？
寧云：和尚有來多少時也？
師云：噫！洎賺我踏破一雙草鞋。便回。
國泰代云：非但某甲，諸佛亦不奈何。
師云：因甚麼以己妨人？
師問國泰：古人道：俱胝只念三行咒，便得名超一切人。作麼生與他拈卻三行咒，便得名超一切人？泰豎起一指。
師云：不因今日，爭識得瓜州客？
草堂清云：明招只識得瓜州客，且不識國泰。直饒識得國泰，也未夢見俱胝老在。
師臥疾，國泰深和尚來相訪，才入方丈，師便云：阿耶耶！阿耶耶！深師叔救取老僧。
深云：和尚有甚救處？
師舉頭一覷，云：咦！眼子烏地，依前只是舊時深上座。乃轉身面壁，更不相見。
師疾愈，訪國泰，泰領眾門接，師指金剛云：這兩個漢在這作甚麼？泰作金剛勢。
師云：殿黃面老子笑儞在。
僧問：師子未出窟時如何？
師云：俊鷂趁不及。
云：出窟後如何？
師云：萬里正紛紛。
云：欲出未出時如何？
師云：嶮。
云：向去時如何？
師云：貶。
凡一，示眾云：不動神情，便有輸贏之意，還有麼？出來看。
時有僧才出，師云：不是作家，出去！
僧問：如何是第一句？
師云：要頭便斫將去。
凡二。新到來，師以手揭簾，作除帽勢；僧擬進前，師云：賺殺人！
師示眾，有頌云：
虎頭帶角人難措，石火電光須密布。
假饒烈士薦應難，懵底那能解回互？
凡一，示眾云：匡山路，匡山路，巖崖嶮峻人難措。游人擬議隔千山，一句分明超佛祖。
凡三。羅山問：甚處來？
師云：遠離西蜀，近發開元。卻近前云：即今事作麼生？
山揖云：且坐吃茶。師擬議。
山云：秋氣稍暖，出去。
師下法堂，自嘆云：我在峨嵋山下拾得一只蓬蒿箭，擬撥亂天下，今日到福建道陳老師寨，弓折箭盡去也。休！休！
羅山次日陞座，師出問：豁開戶牖，當軒者誰？山便喝，師無語。
山云：羽毛未備，翼梢未全，且去。
師謁勝光，光坐次，師直造身邊，叉手而立，光云：甚麼處來？
師云：猶待答話在。便下去。
光遂拈拄杖、拂子下僧堂前，見師，提起拂子問師：儞喚這個作甚麼？
師云：敢死喘氣。光便低頭歸方丈。
凡二，清河張氏子。僧問：如何是君王劍？
師云：不傷萬類。
云：佩者如何？
師云：血濺梵天。
云：大好不傷萬類。師便打。
僧問：毛吞巨海，芥納須彌，不是學人本分事。如何是學人本分事？
師云：封了合盤市揭。
問：如何是大疑底人？
師云：對座盤中弓落盞。
云：如何是不疑底人？
師云：再座盤中弓落盞。
問：風恬浪靜時如何？
師云：百尺竿頭五兩垂。