時舍利子便白佛言：如是無倒隨喜回向，皆由般若波羅蜜多威力成辦。
尒時，佛告舍利子言：如是！如是！
時舍利子復白佛言：如是般若波羅蜜多能作照明，皆應敬禮，世間諸法不能染污，能除翳闇，能發光明，能施利安，能為導首，與諸盲者作凈眼目，與涉闇徒作明燈炬，引失道者令入正路，顯諸法性即薩婆若，示一切法無滅無生，是諸菩薩摩訶薩母，能令諸佛具轉三轉十二行相無上法輪，無依護者為作依護，能除一切生死苦惱，開示諸法無性為性。世尊！諸菩薩摩訶薩於深般若波羅蜜多應云何住？
佛告舍利子：諸菩薩摩訶薩於深般若波羅蜜多應如佛住，敬事般若波羅蜜多，應如敬事諸佛世尊。
時天帝釋作是念言：今舍利子何因何緣問佛斯事？念已，便問舍利子言：以何因緣而作是問？
時舍利子報帝釋言：前佛世尊說諸菩薩甚深般若波羅蜜多所攝受故，所起隨喜回向俱行諸福業事，疾能證得一切智智，勝有所得菩薩所修布施、凈戒、安忍、精進、靜慮、般若相應善根，是故我今作如是問。憍尸迦！如生盲眾，若百若千，無凈眼者方便引導，近尚不能趣入正道，況能遠達豐樂大城。如是前五波羅蜜多諸生盲眾，若無般若波羅蜜多凈眼者導，尚不能趣菩薩正道，況能證入一切智城。憍尸迦！布施等五波羅蜜多，要由般若波羅蜜多，名有目者。復由般若波羅蜜多之所攝受，名到彼岸。
時舍利子復白佛言：云何菩薩引發般若波羅蜜多？
佛告舍利子：若諸菩薩不引發色受想行識，亦不見色受想行識，是即名為引發般若波羅蜜多。
時舍利子復白佛言：若諸菩薩引發般若波羅蜜多，為成何法？
佛告舍利子：若諸菩薩引發般若波羅蜜多，於一切法都無所成，無所成故，得名般若波羅蜜多。
時天帝釋便白佛言：如是般若波羅蜜多豈不能成一切智智？
佛言：憍尸迦！如是般若波羅蜜多亦不能成一切智智。何以故？憍尸迦！如有所得，如有名想，如有造立，不能成故。
時天帝釋復白佛言：若尒，般若波羅蜜多云何說成一切智智？
佛言：憍尸迦！如是般若波羅蜜多於所引發一切智智無所成故，說名為成。
時天帝釋便白佛言：甚奇！世尊！如是般若波羅蜜多不為生滅一切法故，不為成壞一切法故，出現世間，而與世間作饒益事。
尒時，善現便白佛言：若諸菩薩起如是想，則便舍、遠甚深般若波羅蜜多。
佛告善現：如是！如是！復有因緣舍、遠般若波羅蜜多，謂生是想：甚深般若波羅蜜多空無所有。即便舍、遠甚深般若波羅蜜多。所以者何？菩薩般若波羅蜜多非空非有，無所分別。
具壽善現復白佛言：佛說般若波羅蜜多，為顯何法？
佛告善現：我說般若波羅蜜多，不為顯色，亦不為顯受想行識；不為顯預流果，亦不為顯一來、不還、阿羅漢果、獨覺菩提。
具壽善現復白佛言：甚深般若波羅蜜多即是廣大波羅蜜多。
佛告善現：何緣汝說甚深般若波羅蜜多即是廣大波羅蜜多？
善現答言：甚深般若波羅蜜多於色不作大不作小，不作集不作散；於受想行識亦不作大不作小，不作集不作散；於佛十力不作強不作弱，於一切智不作廣不作狹。若諸菩薩起如是想，非行般若波羅蜜多。何以故？如是諸想，非深般若波羅蜜多等流果故。甚深般若波羅蜜多若起是想：我當度脫若干有情入無余依般涅盤界。是則名為大有所得，非有所得能有所辦。何以故？世尊！有情無生故，當知般若波羅蜜多亦無生。有情無自性故、遠離故、不可思議故、無滅壞故、無覺知故，當知般若波羅蜜多亦無自性，廣說乃至亦無覺知。世尊！有情力積集故，當知如來力亦積集。
時舍利子便白佛言：若諸菩薩於深般若波羅蜜多能生信解，無疑無惑，亦不迷謬，是諸菩薩從何處沒，來生此間？積行久如，於深法義，能隨覺了？
佛言：舍利子！是諸菩薩從他方界所事諸佛法會中沒，來生此間。舍利子！是諸菩薩已多親近諸佛世尊，曾問此中甚深法義，已經無量無數大劫修集百千難行苦行，乘大愿力來生此土，於深般若波羅蜜多若見若聞，生大歡喜，便作是念：我今見佛，聞佛所說。由此因緣，恭敬信受。
尒時，善現便白佛言：甚深般若波羅蜜多可見聞耶？
佛言：不也。
具壽善現復白佛言：若諸菩薩於深般若波羅蜜多能勤修學，是諸菩薩積行久如？
佛言：善現！此應分別。有諸菩薩從初發心，遇真善友方便攝受，即能修學甚深般若波羅蜜多，於深法門能生信解。有諸菩薩雖曾值遇多百千佛，於諸佛所，勤修梵行，而有所得為方便故，於深般若波羅蜜多不能修學，聞說般若波羅蜜多，不生信解，即便舍去。善現當知！是諸菩薩過去佛所聞說般若波羅蜜多，無信敬心，舍眾而去，今聞般若波羅蜜多，無信敬心，還復舍去。彼於般若波羅蜜多，若身若心，皆不和合；不和合故，造作增長感惡慧業；由此業故，聞深般若波羅蜜多，毀謗厭舍。
善現當知！若諸菩薩毀謗厭舍甚深般若波羅蜜多，當知則為毀謗厭舍一切智智；若毀謗厭舍一切智智，即毀謗厭舍三世諸佛。由此因緣，造作增長害正法罪，由此罪故，經歷多時，受諸重苦，謂彼所造罪極重故，多百千歲墮大地獄，此界他方往還輪轉，受諸重苦，不得解脫，此界火水風劫起時，移置他方大地獄內，他方火水風劫起時，移置此界大地獄中。如是輪回，經無數劫，受大地獄極難忍苦。彼害法罪業勢稍微，從地獄出，墮傍生趣，如前展轉此界他方，多劫輪回，受諸劇苦。彼害法罪業勢漸薄，脫傍生趣，墮鬼趣中，此界他方輪回，展轉受諸重苦，經無量劫。彼害法業余勢將盡，免餓鬼趣，來生人中，具受人間貧窮、下賤、頑愚、疾病、丑陋等苦，尚不聞有佛法僧名，況能精勤修諸善業。以諸惡業害正法故，受如是類圓滿苦果。
時舍利子便白佛言：害正法業與五無間，此二惡行為相似不？
尒時，佛告舍利子言：勿謂此業似五無間。所以者何？五無間業雖感重苦，而不可比毀謗正法，謂彼聞說甚深般若波羅蜜多，毀謗拒逆，言：此般若波羅蜜多非真佛語，不應修學，非法非律，非大師教。由此因緣，其罪極重，不可以比五無間業。舍利子！此害法人自謗正法，亦教他謗；自壞其身，亦令他壞；自飲毒藥，亦令他飲；自失生天解脫樂果，亦令他失；自持其身足地獄火，亦令他足；自沈苦海，亦令他溺；自不信解甚深般若波羅蜜多，亦教他人令不信解，迷謬顛倒。舍利子！我於般若波羅蜜多尚不欲令害正法者聞其名字，況當為說。舍利子！害正法者，我尚不聽住菩薩乘善男子等舉目觀視，況當共住。舍利子！害正法者，我尚不聽被服袈裟，況受供養。何以故？舍利子！害正法者，墮黑闇類，如臭爛糞，如穢蝸螺，如癩病人，甚可厭惡。諸有信用害法者言，亦受如前所說大苦。
時舍利子復白佛言：何緣不說害正法者當來所受惡趣身量？
尒時，佛告舍利子言：止！不須說彼趣身量，勿害法者聞已驚惶，心頓憂愁，如中毒箭，身漸枯顇，如被截苗。彼或聞之，當嘔熱血，喪失身命，或近死苦，故我不說彼趣身量。
時舍利子復重請言：唯愿為說，作後明誡。
尒時，佛告舍利子言：我先說彼受苦多劫，足與後人作大明誡，當來自類善男子等，聞我前說害正法報，寧舍身命，終不謗法，勿我當來長時受苦。
尒時，善現便白佛言：諸有聰明善男子等，應善守護身語意業。彼豈不由語惡業故，惡趣人中長時受苦？
佛言：善現！如是！如是！於我正法毗奈耶中，當有愚癡諸出家者，彼雖稱我為其大師，而於我說甚深般若波羅蜜多毀謗拒逆。善現當知！若有毀謗甚深般若，則為毀謗無上菩提；若有毀謗無上菩提，則為毀謗三世諸佛；若有毀謗三世諸佛，則為毀謗一切智智；若有毀謗一切智智，則毀謗法；若毀謗法，則毀謗僧；若毀謗僧，則便造作無量罪業；若有造作無量罪業，則便攝受無邊苦報。
具壽善現復白佛言：彼愚癡人幾因緣故，毀謗拒逆甚深般若？
佛告善現：由二因緣。一、為邪魔之所扇惑；二、於深法不能信解。復次，善現！由四因緣毀謗拒逆甚深般若。一、為惡友之所誘誑；二、為不能勤修善法；三、為懷惡，憙求他過；四、為嫉妒，自贊毀他。由具如是諸因緣故，彼愚癡人毀謗拒逆甚深般若波羅蜜多，發起無邊極重惡業。
尒時，善現復白佛言：彼愚癡人不勤精進，於佛所說甚深般若波羅蜜多實難信解。
佛告善現：如是！如是！
具壽善現復白佛言：如是般若波羅蜜多云何甚深極難信解？
佛告善現：色非縛非脫。何以故？色以無性為自性故。受想行識非縛非脫。何以故？受想行識皆以無性為自性故。復次，善現！色前、後、中際非縛非脫。何以故？色前、後、中際皆以無性為自性故。受想行識前、後、中際非縛非脫。何以故？受想行識前、後、中際皆以無性為自性故。
具壽善現復白佛言：甚深般若波羅蜜多若不精勤，甚難信解。
佛言：善現！如是！如是！所以者何？色清凈即果清凈，色清凈故，果亦清凈；受想行識清凈即果清凈，受想行識清凈故，果亦清凈。復次，善現！色清凈即一切智清凈，一切智清凈故，色亦清凈。是色清凈與一切智清凈，從本已來，無二無別，無斷無壞；受想行識清凈即一切智清凈，一切智清凈故，受想行識亦清凈，是受想行識清凈與一切智清凈，從本已來，無二無別，無斷無壞。
尒時，舍利子白佛言：世尊！如是清凈最為甚深。
佛言：如是，極清凈故。
舍利子言：如是清凈是大光明。
佛言：如是，極清凈故。
舍利子言：如是清凈無得無現觀。
佛言：如是，極清凈故。
舍利子言：如是清凈無所生起。
佛言：如是，極清凈故。
舍利子言：如是清凈不生三界。
佛言：如是，極清凈故。
舍利子言：如是清凈無知無解。
佛言：如是，極清凈故。
舍利子言：如是清凈於色無知，於受想行識亦無知。
佛言：如是，極清凈故。
舍利子言：甚深般若波羅蜜多極清凈故，於一切智無損無益。
佛言：如是，極清凈故。
舍利子言：甚深般若波羅蜜多極清凈故，於一切法無取無舍。
佛言：如是，極清凈故。
尒時，善現便白佛言：我清凈故，色受想行識亦清凈。
佛言：如是，畢竟凈故。
善現復言：我清凈故，果亦清凈。
佛言：如是，畢竟凈故。
善現復言：我清凈故，一切智亦清凈。
佛言：如是，畢竟凈故。
善現復言：我清凈故，無得無現觀。
佛言：如是，畢竟凈故。
善現復言：我無邊故，色受想行識亦無邊。
佛言：如是，畢竟凈故。
善現復言：若諸菩薩能如是覺，是為般若波羅蜜多。
佛言：如是，畢竟凈故。
善現復言：如是般若波羅蜜多非此岸，非彼岸，非中間。
佛言：如是，畢竟凈故。
善現復言：若諸菩薩起如是想，舍、遠般若波羅蜜多。
佛言：善哉！善哉！善現！是諸菩薩著名著相。
具壽善現便白佛言：希有！世尊！善為菩薩於深般若波羅蜜多開示分別究竟著相。
時舍利子問善現言：云何菩薩於深般若波羅蜜多所起著相？
善現答言：若諸菩薩於色謂空，是名為著；於受想行識謂空，是名為著；於三世法謂三世法，是名為著，謂諸菩薩初發心時，無量福生，是名為著。
時天帝釋問善現言：何緣如是亦名為著？
善現答言：執有心故，謂執此心能正回向無上菩提，故名為著。憍尸迦！心本性空，不能回向。若諸菩薩欲教他人趣大菩提，應隨實相示現、勸導、贊勵、慶喜，於自無損，亦不損他，諸佛世尊同所開許，遠離一切分別執著。
尒時，世尊贊善現曰：善哉！善哉！汝善能為諸菩薩說分別著相，令諸菩薩覺知遠離。復有此余微細執著，當為汝說，汝應諦聽。
善現白言：唯然，愿說！
佛告善現：若菩薩乘善男子等，於諸佛所取相憶念，隨所取相，皆名執著；若於三世諸佛世尊無漏法中深生隨喜，既隨喜已，共諸有情回向菩提，亦名執著。諸法實性非三世攝，不可取相，不可攀緣，亦無見聞覺知事故，於無上覺不可回向。
尒時，善現便白佛言：諸法實性最為甚深。
佛言：如是，本性離故。
善現復言：如是般若波羅蜜多皆應敬禮。
佛言：如是，法性無作，無覺知故。
善現復言：諸法本性無所造作，無覺知耶？
佛言：如是諸法本性唯一無二，無造無作，不可覺知，不可分別，若諸菩薩能如是知，即能遠離一切執著。
善現復言：如是般若波羅蜜多難可覺知。
佛言：如是，無知者故。
善現復言：如是般若波羅蜜多不可思議。
佛言：如是，非心、心所能了知故。
善現復言：如是般若波羅蜜多無所造作。
佛言：如是，以諸作者不可得故。
善現復言：云何菩薩應行般若波羅蜜多？
佛言：菩薩若不行色，亦復不行受想行識，是行般若波羅蜜多；若不行色空，亦復不行受想行識空，是行般若波羅蜜多；若不行色不圓滿相，亦復不行受想行識不圓滿相，是行般若波羅蜜多。所以者何？色不圓滿即非色，受想行識不圓滿即非受想行識，若不如是行，是行般若波羅蜜多。
尒時，善現便白佛言：甚奇！世尊！希有！善逝！能於執著說無著相。
佛告善現：若不行色受想行識無執著相，是行般若波羅蜜多。若諸菩薩能如是行，便於諸色受想行識不生執著，於預流果乃至無上正等菩提不生執著。所以者何？超一切著，無障礙覺，名薩婆若。如是，善現！若諸菩薩欲超諸著，應行般若波羅蜜多。
具壽善現復白佛言：希有！世尊！甚深法性，若說不說，俱無增減。
佛告善現：如是！如是！譬如虛空，假使諸佛盡其壽量或贊或毀，而彼虛空無增無減，甚深法性亦復如是，若說不說，俱無增減。譬如幻士，於贊毀時，無喜無憂，不增不減，甚深法性亦復如是，若說不說，如本無異。
具壽善現復白佛言：諸菩薩眾行深般若波羅蜜多甚為難事，謂深般若波羅蜜多若修不修，無增無減，無進無退。諸菩薩眾修行般若波羅蜜多，如修虛空，都無所有。諸菩薩眾，我等有情皆應敬禮，尊重贊嘆。所以者何？諸菩薩眾為度有情被功德鎧，如有欲與虛空戰諍，被堅固鎧；諸菩薩眾為度有情被功德鎧，如有健者欲拔虛空置高勝處。諸菩薩眾為如虛空諸有情類求趣無上正等菩提，名大勇猛，得大精進波羅蜜多。
時有苾芻作如是念：應禮般若波羅蜜多，此中都無諸法生滅。
時天帝釋問善現言：菩薩欲學甚深般若波羅蜜多，當如何學？
善現答言：菩薩欲學甚深般若波羅蜜多，當如虛空，精勤修學。
時天帝釋便白佛言：若諸有情能學般若波羅蜜多，云何守護？
尒時，善現語帝釋言：汝見是法可守護不？
天帝釋言：不也，大德！
善現語言：若諸菩薩如大般若波羅蜜多所說而行，即為守護。若離般若波羅蜜多，人非人等，皆得其便。憍尸迦！若欲守護行深般若波羅蜜多諸菩薩者，不異有人發勤精進守護虛空，唐設劬勞，都無所益。憍尸迦！有能守護響聲等不？
天帝釋言：不也，大德！
善現語言：若欲守護行深般若波羅蜜多諸菩薩者亦復如是，唐設劬勞，都無所益。憍尸迦！諸菩薩眾行深般若波羅蜜多，雖知諸法皆如響等，而不觀見，亦不顯示，能如是住，是行般若波羅蜜多。
尒時，世尊威神力故，令此三千大千世界四大天王及天帝釋、大梵王等一切天眾來詣佛所，頂禮雙足，卻住一面。以佛神力，於十方界各見千佛宣說般若波羅蜜多，名字相狀皆同於此，請說般若波羅蜜多苾芻眾首皆名善現，問難般若波羅蜜多諸天眾首皆名帝釋。
尒時，世尊告善現曰：慈氏菩薩當證無上正等覺時，即以此名，亦於此處宣說般若波羅蜜多。
尒時，善現便白佛言：慈氏菩薩當證無上正等覺時，以何等名即於此處宣說般若波羅蜜多？
佛告善現：慈氏菩薩當證無上正等覺時，不說色空法，不說受想行識空法；不說色縛脫法，不說受想行識縛脫法。
具壽善現復白佛言：甚深般若波羅蜜多最為清凈。
佛告善現：色清凈故，甚深般若波羅蜜多最為清凈；受想行識清凈故，甚深般若波羅蜜多最為清凈；虛空清凈故，甚深般若波羅蜜多最為清凈；色無染故，甚深般若波羅蜜多最為清凈；受想行識無染故，甚深般若波羅蜜多最為清凈；虛空無染故，甚深般若波羅蜜多最為清凈。
具壽善現復白佛言：若諸有情受持讀誦甚深般若波羅蜜多，終不橫死，亦無橫病及橫殃禍，常為無量百千天神恭敬圍遶，隨逐守護。若善男子善女人等，於黑白月各第八日、第十四日、第十五日，在在處處讀誦講說甚深般若波羅蜜多，當獲無邊功德勝利。
佛告善現：如是！如是！如汝所說。善現當知！甚深般若波羅蜜多說、聽等時，多有留難。所以者何？甚深般若波羅蜜多是大珍寶，多諸怨賊，於一切法無著無取。何以故？以一切法都無所有，不可得故。善現當知！甚深般若波羅蜜多於一切法無所得故，非能染污，非所染污。何以故？無法不能染無法故。以無染故，說名無染波羅蜜多，由此般若波羅蜜多無染污故，余一切法亦無染污。若於如是亦不分別，是行般若波羅蜜多。善現當知！甚深般若波羅蜜多無分別故，於一切法無見不見，無取無舍。
時有無量百千天子住虛空中，歡喜踴躍，互相慶慰，同聲唱言：我等今者，於贍部洲見佛第二轉妙法輪。
尒時，世尊告善現曰：如是法輪非第一轉，亦非第二，甚深般若波羅蜜多無轉還故。
尒時，善現便白佛言：甚深般若波羅蜜多是為廣大波羅蜜多，於一切法無縛無著。雖證菩提，而無所證，雖轉法輪，而無所轉，無法可示，無法可顯，無法可得，無法可轉，無法可還，以一切法畢竟不生，亦復不滅，不生滅故，無轉無還。
尒時，世尊告善現曰：如是！如是！所以者何？以空、無相、無愿、無作、無生、無滅、無性法中，若轉若還，俱不可得。若能如是宣說開示，是名善凈宣說般若波羅蜜多，此中都無說者、受者，亦無作證得涅盤者，亦無說法作福田者，福田無故，福性亦空。表示名言皆不可得故，名廣大波羅蜜多。
尒時，善現復白佛言：甚深般若波羅蜜多是為無邊波羅蜜多，如太虛空無邊際故；是為正等波羅蜜多，以一切法性平等故；是為遠離波羅蜜多，以一切法畢竟空故；是為難伏波羅蜜多，以一切法不可得故；是為無跡波羅蜜多，以一切法無名體故；是為無行波羅蜜多，以一切法無往來故；是為無奪波羅蜜多，以一切法不可取故；是為無盡波羅蜜多，以一切法不可盡故；是為無生波羅蜜多，以一切法不可生故；是為無作波羅蜜多，以諸作者不可得故；是為無知波羅蜜多，以諸知者不可得故；是為無轉波羅蜜多，諸死生者不可得故；是為無垢波羅蜜多，煩惱凈故；是為無染波羅蜜多，以所依處不可得故；是為無壞波羅蜜多，離前際故；是為如幻波羅蜜多，以一切法皆不生故；是為如夢波羅蜜多，是諸意識平等性故；是無戲論波羅蜜多，覺諸戲論平等性故；是無思慮波羅蜜多，諸思慮法畢竟無故；是無動轉波羅蜜多，住法界故；是為離染波羅蜜多，以一切法不虛妄故；是無作用波羅蜜多，於一切法無分別故；是為寂靜波羅蜜多，一切法相不可得故；是無煩惱波羅蜜多，離過失故；是無有情波羅蜜多，有情實際不可得故；是為無斷波羅蜜多，以一切法無等起故；是無二邊波羅蜜多，於一切法無執著故；是無取著波羅蜜多，於二乘地無分別故；是無分別波羅蜜多，覺諸分別平等性故；是為無量波羅蜜多，無量法故；是為無起波羅蜜多，離我法故；是為虛空波羅蜜多，於一切法皆無礙故；是為不生波羅蜜多，以一切法皆不起故；是為無常波羅蜜多，以一切法常無性故；是名為苦波羅蜜多，是逼惱法平等性故；是為無我波羅蜜多，於一切法無執著故；是名為空波羅蜜多，以一切法不可得故；是為無相波羅蜜多，以一切法離諸相故；是為無愿波羅蜜多，以一切法無所成故；是名為力波羅蜜多，以一切法不可屈故；是無量佛法波羅蜜多，過數量故；是無所畏波羅蜜多，心無怯故；是為真如波羅蜜多，以一切法不虛妄故；是為自然波羅蜜多，以一切法無自性故。
佛告善現：如是！如是！如汝所說。
時天帝釋作是念言：若有但聞甚深般若波羅蜜多，當知已曾供養諸佛，發弘誓愿，況能受持讀誦，書寫，為他演說，如教修行，當知是人已於過去無量佛所親近供養，多種善根，曾聞般若波羅蜜多，聞已，受持讀誦，書寫，為他演說，如教修行，或於此經能問能答，由先福力，今辦此事。若諸有情已曾供養無量諸佛，功德純凈，聞深般若波羅蜜多，其心不驚不恐不怖。
時舍利子知天帝釋心之所念，便白佛言：若諸菩薩於深般若波羅蜜多能生信解，當知是人如不退轉諸大菩薩。所以者何？如是般若波羅蜜多理趣甚深，極難信解，若於前世不久修行甚深般若波羅蜜多，不於佛前請問聽受，不於佛所多種善根，豈暫得聞，即能信解？若有聞說甚深般若波羅蜜多毀謗拒逆，當知是人先世已於甚深般若波羅蜜多毀謗拒逆。所以者何？如是愚人善根少故，於深般若波羅蜜多不生凈信，未曾請問佛及弟子甚深義故，聞說般若波羅蜜多甚深義趣，毀謗拒逆。
尒時，天帝釋謂舍利子言：如是般若波羅蜜多理趣甚深，極難信解，諸有未久信樂修行甚深般若波羅蜜多，聞說此中甚深義趣，不生信解，未為希有。若人禮敬甚深般若波羅蜜多，即為禮敬一切智智。
舍利子言：如是！如是！如汝所說。何以故？憍尸迦！如來所得一切智智，皆從般若波羅蜜多而得生故，甚深般若波羅蜜多復由如來一切智智而得有故。憍尸迦！諸菩薩眾應如是行，應如是住，應如是學甚深般若波羅蜜多。
時天帝釋便白佛言：諸菩薩眾云何行深般若波羅蜜多，名住深般若波羅蜜多，名學深般若波羅蜜多？
尒時，佛贊天帝釋言：善哉！善哉！汝承佛力，能問如來如是深義。憍尸迦！諸菩薩眾行深般若波羅蜜多，若不住色，亦不住此是色，是為學色；若不住受想行識，亦不住此是受想行識，是為學受想行識。復次，憍尸迦！諸菩薩眾行深般若波羅蜜多，若不學色，亦不學此是色，是不住色；若不學受想行識，亦不學此是受想行識，是不住受想行識。憍尸迦！是名菩薩行深般若波羅蜜多，亦名住深般若波羅蜜多，亦名學深般若波羅蜜多。
時舍利子便白佛言：如是般若波羅蜜多最為甚深，難可測量，難可執取，無有限量。
尒時，佛告舍利子言：如是！如是！如汝所說。舍利子！諸菩薩眾行深般若波羅蜜多，若不住色甚深性，亦不住此是色甚深性，是為學色甚深性；若不住受想行識甚深性，亦不住此是受想行識甚深性，是為學受想行識甚深性。復次，舍利子！諸菩薩眾行深般若波羅蜜多，若不學色甚深性，亦不學此是色甚深性，是為不住色甚深性；若不學受想行識甚深性，亦不學此是受想行識甚深性，是為不住受想行識甚深性。
時舍利子復白佛言：如是般若波羅蜜多既最甚深，難可測量，難可執取，無有限量，則難信解，但應為彼不退轉位諸菩薩說，彼於此中無疑無惑，不迷謬故。
時天帝釋問舍利子言：若為未受記諸菩薩說，當有何咎？
舍利子言：彼聞驚怖，或生毀謗，由此因緣，久受大苦，難得無上正等菩提。
天帝釋言：頗有菩薩未得受記，聞深般若波羅蜜多，心不驚怖，不生毀謗，深信解耶？
舍利子言：有，是菩薩久發無上正等覺心，久修菩薩摩訶薩行，雖未得受大菩提記，不過一佛或二佛所，定當得受大菩提記。
尒時，佛告舍利子言：如是！如是！如汝所說。舍利子！若諸菩薩未得受記，聞深般若波羅蜜多，心不驚怖，深生信解，當知久發大菩提心，多種善根，事多善友。
時舍利子便白佛言：我今樂說少分譬喻，唯愿聽許！
尒時，佛告舍利子言：隨汝意說。
時舍利子白言：世尊！如菩薩乘善男子等，自夢見坐妙菩提座，當知是人近證無上正等菩提。若有得聞甚深般若波羅蜜多，心不驚怖，深生信解，亦復如是，當知是人久發無上正等覺心，善根成熟，或已得受大菩提記，或近當受大菩提記，疾證無上正等菩提。
世尊！譬如有人游行曠野，經過險道，百踰繕那，或二或三，乃至五百，見諸城邑王都前相，謂放牧人園林田等。見是相已，便作是念：城邑王都去此非遠。作是念已，身意泰然，不畏惡獸、惡賊、饑渴。如是菩薩得聞般若波羅蜜多，深心信敬，當知不久受菩提記，疾證無上正等菩提，無墮聲聞、獨覺地畏。何以故？已得見聞恭敬信受甚深般若波羅蜜多無上菩提之前相故。
世尊！譬如有人欲觀大海，漸次往趣，經歷多時，不見山林，便作是念：今觀此相，大海非遠。所以者何？近大海岸，地必漸下，無諸山林。彼人尒時雖未見海，而見近相，歡喜踴躍。如是菩薩得聞般若波羅蜜多，深心信敬，當知不久受菩提記，疾證無上正等菩提。何以故？已得見聞甚深般若波羅蜜多無上菩提之前相故。
世尊！譬如春時，花果樹等，故葉已墮，枝條滋潤，眾人見之，咸作是念：新花果葉，當出非久。所以者何？此諸樹等新花果葉先相現故。如是菩薩得聞般若波羅蜜多，深心信敬，當知不久受菩提記，疾證無上正等菩提。時眾會中有諸天子，見已歡喜，作是念言：先諸菩薩得此相已，不久便受大菩提記，今此菩薩亦得是相，不久當受大菩提記。
世尊！譬如女人懷妊漸久，其身轉重，動止不安，飲食睡眠悉皆減少，不憙多語，厭常所作，受苦痛故，眾事頓息，有異母人見是相已，即知此女不久產生。如是菩薩得聞般若波羅蜜多，深心信敬，當知不久受菩提記，疾證無上正等菩提，能盡未來利樂一切。
尒時，佛贊舍利子言：善哉！善哉！汝今善說菩薩譬喻，皆是如來威神之力。
