我聞如是：
一時，佛游舍衛國，在勝林給孤獨園。
爾時，生聞梵志中後彷徉，往詣佛所，共相問訊，卻坐一面，白曰：瞿曇！欲有所問，聽乃敢陳。
世尊告曰：恣汝所問。
便問曰：瞿曇！剎利何欲、何行、何立、何依、何訖耶？
世尊答曰：剎利者，欲得財物，行於智慧，所立以刀，依於人民，以自在為訖。
生聞梵志問曰：瞿曇！居士何欲、何行、何立、何依、何訖耶？
世尊答曰：居士者，欲得財物，行於智慧，立以技術，依於作業，以作業竟為訖。
生聞梵志問曰：瞿曇！婦人何欲、何行、何立、何依、何訖耶？
世尊答曰：婦人者，欲得男子，行於嚴飾，立以兒子，依於無對，以自在為訖。
生聞梵志問曰：瞿曇！偷劫何欲、何行、何立、何依、何訖耶？
世尊答曰：偷劫者，欲不與取，行隱藏處，所立以刀，依於闇冥，以不見為訖。
生聞梵志問曰：瞿曇！梵志何欲、何行、何立、何依、何訖耶？
世尊答曰：梵志者，欲得財物，行於智慧，立以經書，依於齋戒，以梵天為訖。
生聞梵志問曰：瞿曇！沙門何欲、何行、何立、何依、何訖耶？
世尊答曰：沙門者，欲得真諦，行於智慧，所立以戒，依於無處，以涅盤為訖。
生聞梵志白曰：世尊！我已知。善逝！我已解。世尊！我今自歸於佛、法及比丘眾，唯愿世尊受我為優婆塞！從今日始，終身自歸，乃至命盡。
佛說如是，生聞梵志聞佛所說，歡喜奉行！
