復次，憍尸迦！若善男子善女人等，教一有情住預流果，所獲福聚，尚勝教化一贍部洲諸有情類，皆令安住十善業道。所以者何？諸有安住十善業道，不免地獄、傍生、鬼界，若諸有情住預流果，便得永脫諸險惡趣，況教令住一來、不還、阿羅漢果所獲福聚而不勝彼。
憍尸迦！若善男子善女人等，教贍部洲諸有情類皆住預流、一來、不還、阿羅漢果，所獲福聚，不如有人教一有情，令其安住獨覺菩提。所以者何？獨覺菩提所有功德勝預流等多百千倍。
憍尸迦！若善男子善女人等，教贍部洲諸有情類皆令安住獨覺菩提，所獲福聚，不如有人教一有情，令趣無上正等菩提。所以者何？若教有情，令趣無上正等菩提，則令世間佛眼不斷。何以故？憍尸迦！由有菩薩摩訶薩故，便有預流、一來、不還、阿羅漢果、獨覺菩提，亦有如來應正等覺轉妙法輪，度有情眾。諸菩薩摩訶薩皆依般若波羅蜜多而得成就。
以是故，憍尸迦！若善男子善女人等，書寫般若波羅蜜多甚深經典，施他讀誦，若轉書寫，廣令流布，所獲福聚，勝前福聚，無量無邊。所以者何？甚深般若波羅蜜多秘密藏中，廣說世間出世善法。依此善法，世間便有剎帝利大族乃至居士大族、四大王眾天乃至非想非非想處天，亦有布施波羅蜜多廣說乃至一切相智，亦有預流、一來、不還、阿羅漢果、獨覺菩提、一切菩薩摩訶薩行、諸佛無上正等菩提，亦有預流乃至諸佛施設可得。
復次，憍尸迦！置贍部洲諸有情類。若善男子善女人等，教四大洲諸有情類，皆令安住十善業道，於意云何？余如上說。復次，憍尸迦！置四大洲諸有情類。若善男子善女人等，教小千界諸有情類，皆令安住十善業道，於意云何？余如上說。復次，憍尸迦！置小千界諸有情類。若善男子善女人等，教中千界諸有情類，皆令安住十善業道，於意云何？余如上說。復次，憍尸迦！置中千界諸有情類。若善男子善女人等，教大千界諸有情類，皆令安住十善業道，於意云何？余如上說。復次，憍尸迦！置大千界諸有情類。若善男子善女人等，教化十方各如殑伽沙等世界諸有情類，皆令安住十善業道，於意云何？余如上說。復次，憍尸迦！置此十方各如殑伽沙等世界諸有情類。若善男子善女人等，教化十方一切世界諸有情類，皆令安住十善業道，於意云何？余如上說。復次，憍尸迦！若善男子善女人等，教贍部洲諸有情類，皆令安住四靜慮、四無量、四無色定、五神通，於意云何？是善男子善女人等，由此因緣得福多不？
天帝釋言：甚多，世尊！甚多，善逝！
佛告憍尸迦：若善男子善女人等，書寫般若波羅蜜多甚深經典，施他讀誦，若轉書寫，廣令流布，是善男子善女人等，所獲福聚，甚多於前。何以故？憍尸迦！甚深般若波羅蜜多秘密藏中，廣說一切無漏之法，諸善男子善女人等，於中已學今學當學，或有已入今入當入聲聞種性正性離生，漸次乃至已、正、當得阿羅漢果；或有已入今入當入獨覺種性正性離生，漸次乃至已、正、當得獨覺菩提；或有已入今入當入菩薩種性正性離生，漸次修行諸菩薩行，已得今得當得無上正等菩提。
憍尸迦！甚深般若波羅蜜多秘密藏中所說一切無漏法者，所謂布施波羅蜜多，廣說乃至一切相智，若余無量無邊佛法，皆是此中所說一切無漏之法。
復次，憍尸迦！若善男子善女人等，教一有情住預流果，所獲福聚，尚勝教化一贍部洲諸有情類，皆令安住四靜慮、四無量、四無色定、五神通。所以者何？諸有安住四靜慮、四無量、四無色定、五神通者，不免地獄、傍生、鬼界，若諸有情住預流果，便得永脫諸險惡趣，況教令住一來、不還、阿羅漢果所獲福聚而不勝彼。
憍尸迦！若善男子善女人等，教贍部洲諸有情類皆住預流、一來、不還、阿羅漢果，所獲福聚，不如有人教一有情，令其安住獨覺菩提。所以者何？獨覺菩提所有功德勝預流等多百千倍。
憍尸迦！若善男子善女人等，教贍部洲諸有情類，皆令安住獨覺菩提，所獲福聚，不如有人教一有情，令趣無上正等菩提。所以者何？若教有情，令趣無上正等菩提，則令世間佛眼不斷。何以故？憍尸迦！由有菩薩摩訶薩故，便有預流、一來、不還、阿羅漢果、獨覺菩提，亦有如來應正等覺轉妙法輪，度有情眾，諸菩薩摩訶薩皆依般若波羅蜜多而得成就。
以是故，憍尸迦！若善男子善女人等，書寫般若波羅蜜多甚深經典，施他讀誦，若轉書寫，廣令流布，所獲福聚，勝前福聚，無量無邊。所以者何？甚深般若波羅蜜多秘密藏中，廣說世間出世善法，依此善法，世間便有剎帝利大族，廣說乃至亦有諸佛施設可得。
復次，憍尸迦！置贍部洲諸有情類。若善男子善女人等，教四大洲諸有情類，皆令安住四靜慮、四無量、四無色定、五神通，於意云何？余如上說。復次，憍尸迦！置四大洲諸有情類。若善男子善女人等，教小千界諸有情類，皆令安住四靜慮、四無量、四無色定、五神通，於意云何？余如上說。復次，憍尸迦！置小千界諸有情類。若善男子善女人等，教中千界諸有情類，皆令安住四靜慮、四無量、四無色定、五神通，於意云何？余如上說。復次，憍尸迦！置中千界諸有情類。若善男子善女人等，教大千界諸有情類，皆令安住四靜慮、四無量、四無色定、五神通，於意云何？余如上說。復次，憍尸迦！置大千界諸有情類。若善男子善女人等，教化十方各如殑伽沙等世界諸有情類，皆令安住四靜慮、四無量、四無色定、五神通，於意云何？余如上說。復次，憍尸迦！置此十方各如殑伽沙等世界諸有情類。若善男子善女人等，教化十方一切世界諸有情類，皆令安住四靜慮、四無量、四無色定、五神通，於意云何？余如上說。
復次，憍尸迦！若善男子善女人等，於此般若波羅蜜多甚深經典至心聽聞，受持讀誦，精勤修學，如理思惟，所獲福聚，勝於教化一贍部洲諸有情類，皆令安住十善業道、四靜慮、四無量、四無色定、五神通；亦勝教化一四大洲諸有情類，亦勝教化一小千界諸有情類，亦勝教化一中千界諸有情類，亦勝教化一大千界諸有情類，亦勝教化十方各如殑伽沙界諸有情類，亦勝教化盡十方界諸有情類，皆令安住十善業道、四靜慮、四無量、四無色定、五神通。
憍尸迦！此中如理思惟者，謂以非二非不二行，為求無上正等菩提，思惟般若波羅蜜多乃至布施波羅蜜多，如是乃至以非二非不二行，為求無上正等菩提，思惟一切智、道相智、一切相智。
復次，憍尸迦！若善男子善女人等，於此般若波羅蜜多甚深經典，以無量門廣為他說，宣示開演，顯了解釋，分別義趣，令其易解，所獲福聚，勝自聽聞，受持讀誦，精勤修學，如理思惟甚深般若波羅蜜多所獲功德，無量倍數。
憍尸迦！此中般若波羅蜜多義趣者，謂此般若波羅蜜多所有義趣，不應以二相觀，亦不應以不二相觀，非有相非無相，非入非出，非增非減，非染非凈，非生非滅，非取非舍，非執非不執，非住非不住，非實非不實，非合非散，非相應非不相應，非少分非非少分，非全分非非全分，非因緣非非因緣，非法非非法，非真如非非真如，非實際非非實際，如是義趣有無量門。
復次，憍尸迦！若善男子善女人等，自於般若波羅蜜多甚深經典至心聽聞，受持讀誦，精勤修學，如理思惟，以無量門為他廣說，宣示開演，顯了解釋，分別義趣，令其易解，所獲福聚，過前福聚，無量無邊。
時天帝釋即白佛言：諸善男子善女人等，應以種種巧妙文義為他演說甚深般若波羅蜜多。
尒時，佛告天帝釋言：如是！如是！如汝所說。諸善男子善女人等，應以種種巧妙文義為他演說甚深般若波羅蜜多。憍尸迦！若善男子善女人等，能以種種巧妙文義為他演說甚深般若波羅蜜多，成就無量無數無邊不可思議大功德聚。
憍尸迦！若善男子善女人等，盡其形壽以無量種上妙花鬘乃至燈明及余供具，供養恭敬，尊重贊嘆十方無量無數世界一切如來應正等覺。有善男子善女人等，自於般若波羅蜜多甚深經典至心聽聞，受持讀誦，精勤修學，如理思惟，復依種種巧妙文義以無量門廣為他說，宣示開演，顯了解釋，分別義趣，令其易解，所獲福聚，甚多於前。所以者何？三世諸佛皆依般若波羅蜜多精勤修學，證得無上正等菩提。
復次，憍尸迦！若善男子善女人等，無量無數無邊大劫以有所得而為方便，勤修布施乃至般若波羅蜜多。有善男子善女人等，於深般若波羅蜜多，以無所得而為方便，至心聽聞，受持讀誦，精勤修學，如理思惟，復以種種巧妙文義，經須臾間，為他辯說，宣示開演，顯了解釋，分別義趣，令其易解，所獲福聚，甚多於前。
憍尸迦！有所得者，謂善男子善女人等，修布施時，作如是念：我能布施，彼是受者，此是施果、施及施物。彼修施時，名住布施，不名布施波羅蜜多。修凈戒時，作如是念：我能持戒，為護於彼，此是戒果及所持戒。彼修戒時，名住凈戒，不名凈戒波羅蜜多。修安忍時，作如是念：我能修忍，為護彼故，此是忍果及忍自性。彼修忍時，名住安忍，不名安忍波羅蜜多。修精進時，作如是念：我能精進，為修斷彼，此精進果、精進自性。彼精進時，名住精進，不名精進波羅蜜多。修靜慮時，作如是念：我能修定，彼是定境，此是定果及定自性。彼修定時，名住靜慮，不名靜慮波羅蜜多。修般若時，作如是念：我能修慧，彼是慧境，此是慧果及慧自性。彼修慧時，名住般若，不名般若波羅蜜多。憍尸迦！是善男子善女人等，以有所得為方便故，不能圓滿布施等六波羅蜜多。
時天帝釋即白佛言：諸菩薩摩訶薩云何修行而能圓滿布施等六波羅蜜多？
尒時，佛告天帝釋言：若菩薩摩訶薩修布施時，不得施者、受者、施果、施及施物，如是乃至修般若時，不得慧者、慧境、慧果及慧自性，以無所得為方便故，便能圓滿布施等六波羅蜜多。
憍尸迦！諸菩薩摩訶薩應以如是無所得慧及以種種巧妙文義宣說般若乃至布施波羅蜜多。所以者何？於當來世有善男子善女人等，以有所得而為方便，為他宣說相似般若乃至布施波羅蜜多，初發無上菩提心者聞彼所說相似般若乃至布施波羅蜜多，心便迷謬，退失中道，是故應以無所得慧及以種種巧妙文義為發無上菩提心者宣說般若乃至布施波羅蜜多。
時天帝釋復白佛言：云何名為宣說相似般若、靜慮、精進、安忍、凈戒、布施波羅蜜多？
尒時，佛告天帝釋言：若善男子善女人等，說有所得般若等六波羅蜜多，如是名為宣說相似般若、靜慮、精進、安忍、凈戒、布施波羅蜜多。
時天帝釋復白佛言：云何善男子善女人等，說有所得般若等六波羅蜜多？
佛言：憍尸迦！若善男子善女人等，為發無上菩提心者，說色乃至識若常若無常、若樂若苦、若我若無我、若凈若不凈，如是乃至說一切智、道相智、一切相智若常若無常、若樂若苦、若我若無我、若凈若不凈，作如是言：若有能依如是等法修行般若乃至布施波羅蜜多，是行般若乃至布施波羅蜜多。復作是說：修行般若乃至布施波羅蜜多者，應求色乃至一切相智若常若無常、若樂若苦、若我若無我、若凈若不凈。若有能求如是等法修行般若乃至布施波羅蜜多，是行般若乃至布施波羅蜜多。憍尸迦！若有如是求色乃至一切相智若常若無常、若樂若苦、若我若無我、若凈若不凈，依此等法修行般若乃至布施波羅蜜多者，我說名為行有所得相似般若乃至布施波羅蜜多。憍尸迦！若如前說，當知皆是說有所得相似般若乃至布施波羅蜜多。
復次，憍尸迦！若善男子善女人等，為發無上菩提心者，宣說般若乃至布施波羅蜜多，作如是言：來，善男子！我當教汝修學般若乃至布施波羅蜜多，若依我教而修學者，當速安住菩薩初地乃至十地。憍尸迦！彼以有相及有所得而為方便，依時分想，教修般若乃至布施波羅蜜多，是謂宣說相似般若乃至布施波羅蜜多。
復次，憍尸迦！若善男子善女人等，為發無上菩提心者，宣說般若乃至布施波羅蜜多，作如是言：來，善男子！我當教汝修學般若乃至布施波羅蜜多，若依我教而修學者，速超聲聞、獨覺等地，速入菩薩正性離生，得諸菩薩無生法忍及得菩薩殊勝神通，能游十方一切佛土，供養恭敬，尊重贊嘆諸佛世尊，由此速證一切智智。憍尸迦！彼以有相及有所得而為方便，依時分想，教修般若乃至布施波羅蜜多，是謂宣說相似般若乃至布施波羅蜜多。
復次，憍尸迦！若善男子善女人等，告菩薩乘種性者言：若於般若波羅蜜多甚深經典至心聽聞，受持讀誦，精勤修學，如理思惟，決定當獲無量無數無邊功德。憍尸迦！彼以有相及有所得而為方便，作如是說，是謂宣說相似般若乃至布施波羅蜜多。
復次，憍尸迦！若善男子善女人等，告菩薩乘種性者言：汝於三世諸佛世尊，從初發心乃至究竟，所有善根，皆應隨喜，一切合集，為諸有情回向無上正等菩提。憍尸迦！彼以有相及有所得而為方便，作如是說，是謂宣說相似般若乃至布施波羅蜜多。
時天帝釋復白佛言：云何宣說真正般若乃至布施波羅蜜多？
佛言：憍尸迦！若善男子善女人等，以無所得而為方便，宣說般若乃至布施波羅蜜多，是名宣說真正般若乃至布施波羅蜜多。
時天帝釋復白佛言：云何善男子善女人等，以無所得而為方便，宣說般若乃至布施波羅蜜多？
佛言：憍尸迦！若善男子善女人等，為發大乘菩提心者，宣說般若乃至布施波羅蜜多，作如是言：來，善男子！應修般若乃至布施波羅蜜多，汝正修時，不應觀色乃至一切相智若常若無常、若樂若苦、若我若無我、若凈若不凈。何以故？善男子！色，色自性空；乃至一切相智，一切相智自性空。是色自性即非自性，乃至是一切相智自性即非自性，若非自性即是般若乃至布施波羅蜜多。於此般若乃至布施波羅蜜多，色乃至一切相智皆不可得，彼常無常、樂苦、我無我、凈不凈亦不可得。所以者何？此中尚無色等可得，何況有彼常無常、樂苦、我無我、凈不凈可得。善男子！汝若能修如是般若乃至布施波羅蜜多，是修般若乃至布施波羅蜜多。憍尸迦！是善男子善女人等，作此等說，是謂宣說真正般若乃至布施波羅蜜多。
復次，憍尸迦！若善男子善女人等，為發大乘菩提心者，宣說般若乃至布施波羅蜜多，作如是言：來，善男子！我當教汝修學般若乃至布施波羅蜜多。汝修學時，勿觀諸法有少可住，可超可入，可得可證，可聽聞等，所獲功德及可隨喜回向菩提。何以故？善男子！於此般若乃至布施波羅蜜多，畢竟無有少法可住，可超可入，可得可證，可聽聞等，所獲功德及可隨喜回向菩提。所以者何？以一切法自性皆空，若自性空，則無所有，若無所有，則是般若乃至布施波羅蜜多。於此般若乃至布施波羅蜜多，竟無少法有入有出，有生有滅，有斷有常，有一有異，有來有去而可得者。
憍尸迦！是善男子善女人等，作此等說，與上黑品一切相違，是名宣說真正般若乃至布施波羅蜜多。以是故，憍尸迦！諸善男子善女人等，應於般若波羅蜜多甚深經典，以無所得而為方便，至心聽聞，受持讀誦，精勤修學，如理思惟，當以種種巧妙文義為他廣說，宣示開演，顯了解釋，分別義趣，令其易解。
憍尸迦！由此因緣，我作是說：若善男子善女人等，於深般若波羅蜜多，以無所得而為方便，至心聽聞，受持讀誦，精勤修學，如理思惟，復以種種巧妙文義，經須臾間，為他辯說，宣示開演，顯了解釋，分別義趣，令其易解，所獲功德，甚多於前。復次，憍尸迦！若善男子善女人等，教贍部洲諸有情類，或四大洲諸有情類，或小千界諸有情類，或中千界諸有情類，或大千界諸有情類，或復十方各如殑伽沙等世界諸有情類，或盡十方無邊世界諸有情類，皆令住預流果、若一來果、若不還果、若阿羅漢果、若獨覺菩提，於意云何？是善男子善女人等，由此因緣得福多不？
天帝釋言：甚多，世尊！甚多，善逝！
佛告憍尸迦：若善男子善女人等，於此般若波羅蜜多甚深經典，以無量門巧妙文義為他廣說，宣示開演，顯了解釋，分別義趣，令其易解，復作是言：來，善男子！汝當於此甚深般若波羅蜜多至心聽聞，受持讀誦，令善通利，如理思惟，隨此法門，應勤修學。是善男子善女人等，所獲功德，甚多於前。何以故？憍尸迦！一切預流、一來、不還、阿羅漢果、獨覺菩提，皆是般若波羅蜜多所流出故。
復次，憍尸迦！若善男子善女人等，教贍部洲諸有情類，或四大洲諸有情類，或小千界諸有情類，或中千界諸有情類，或大千界諸有情類，或復十方各如殑伽沙等世界諸有情類，皆發無上正等覺心，或住菩薩不退轉地，於意云何？是善男子善女人等，由此因緣得福多不？
天帝釋言：甚多，世尊！甚多，善逝！
佛告憍尸迦：若善男子善女人等，於此般若波羅蜜多甚深經典，以無量門巧妙文義為他廣說，宣示開演，顯了解釋，分別義趣，令其易解，復作是言：來，善男子！汝當於此甚深般若波羅蜜多至心聽聞，受持讀誦，令善通利，如理思惟，隨此法門，應正信解；若正信解，則能修學甚深般若波羅蜜多；若能修學甚深般若波羅蜜多，則能證得一切智法；若能證得一切智法，則修般若波羅蜜多增益圓滿；若修般若波羅蜜多增益圓滿，便證無上正等菩提。憍尸迦！是善男子善女人等，所獲功德，甚多於前。何以故？憍尸迦！若一切初發無上正等覺心菩薩摩訶薩，若一切住不退轉地菩薩摩訶薩，乃至無上正等菩提，皆是般若波羅蜜多所流出故。
復次，憍尸迦！若贍部洲諸有情類，若四大洲諸有情類，若小千界諸有情類，若中千界諸有情類，若大千界諸有情類，若復十方各如殑伽沙等世界諸有情類，皆趣無上正等菩提，有善男子善女人等，於此般若波羅蜜多甚深經典，以無量門巧妙文義廣為彼說，宣示開演，顯了解釋，分別義趣，令其易解，復作是言：來，善男子！汝當於此甚深般若波羅蜜多至心聽聞，受持讀誦，令善通利，如理思惟，隨此法門，應正信解；若正信解，則能修學甚深般若波羅蜜多；若能修學甚深般若波羅蜜多，則能證得一切智法；若能證得一切智法，則修般若波羅蜜多增益圓滿；若修般若波羅蜜多增益圓滿，便證無上正等菩提。若善男子善女人等，遇一不退轉菩薩摩訶薩，於此般若波羅蜜多甚深經典，以無量門巧妙文義為彼廣說，宣示開演，顯了解釋，分別義趣，令其易解，復作是言：來，善男子！汝當於此廣說如前。憍尸迦！是善男子善女人等，所獲功德，甚多於前。
復次，憍尸迦！若贍部洲諸有情類，若四大洲諸有情類，若小千界諸有情類，若中千界諸有情類，若大千界諸有情類，若復十方各如殑伽沙等世界諸有情類，皆於無上正等菩提得不退轉，有善男子善女人等，於此般若波羅蜜多甚深經典，以無量門巧妙文義為彼廣說，宣示開演，顯了解釋，分別義趣，令其易解，其中有一作如是言：我今欣樂速證無上正等菩提，拔濟有情生死眾苦。若善男子善女人等，為成彼事，以無量門巧妙文義，廣說般若波羅蜜多，宣示開演，顯了解釋，分別義趣，令其易解。憍尸迦！是善男子善女人等，所獲功德，甚多於前。
尒時，天帝釋白佛言：世尊！如如菩薩摩訶薩轉近無上正等菩提，如是如是應以布施波羅蜜多乃至般若波羅蜜多教誡教授，廣說乃至應以一切智、道相智、一切相智教誡教授，應以上妙衣服、飲食、臥具、醫藥，隨其所須種種資具，供養攝受。世尊！若善男子善女人等，能以如是法施、財施供養攝受彼菩薩摩訶薩，是善男子善女人等，所獲功德，甚多於前。所以者何？彼菩薩摩訶薩要由如是法施、財施供養攝受，速證無上正等菩提。
尒時，具壽善現告天帝釋言：善哉！善哉！汝能勸勵彼菩薩摩訶薩，復能攝受彼菩薩摩訶薩，亦能護助彼菩薩摩訶薩，汝今已作佛圣弟子所應作事。何以故？憍尸迦！一切如來諸圣弟子為欲利樂諸有情故，方便勸勵彼菩薩摩訶薩，令速證得所求無上正等菩提，以法、財施供養攝受，勤加護助彼菩薩摩訶薩，令速證得所求無上正等菩提。
所以者何？一切如來、聲聞、獨覺世間勝事，由彼菩薩摩訶薩故而得出現。何以故？憍尸迦！若無菩薩摩訶薩發起無上正等覺心，則無菩薩摩訶薩能學六波羅蜜多乃至一切相智。若無菩薩摩訶薩學六波羅蜜多乃至一切相智，則無菩薩摩訶薩能證無上正等菩提。若無菩薩摩訶薩證得無上正等菩提，則無如來、聲聞、獨覺世間勝事。
憍尸迦！由有菩薩摩訶薩發起無上正等覺心，便有菩薩摩訶薩能學六波羅蜜多乃至一切相智。由有菩薩摩訶薩學六波羅蜜多乃至一切相智，便有菩薩摩訶薩能證無上正等菩提。由有菩薩摩訶薩證得無上正等菩提，轉妙法輪，能斷地獄、傍生、鬼界，亦能損減阿素洛黨，增天人眾，便有剎帝利大族乃至居士大族出現世間，亦有四大王眾天乃至非想非非想處天出現世間，復有六波羅蜜多乃至一切相智出現世間，復有聲聞、獨覺及無上乘出現世間。
尒時，慈氏菩薩謂具壽善現言：若菩薩摩訶薩以無所得而為方便，於諸有情所有功德隨喜俱行諸福業事，若菩薩摩訶薩以無所得而為方便，持此隨喜俱行諸福業事，與諸有情平等共有，回向無上正等菩提。若余有情隨喜回向諸福業事，若諸異生、聲聞、獨覺諸福業事，謂施、戒、修三福業事。若四念住等諸福業事，是菩薩摩訶薩所有隨喜回向功德，於彼異生、聲聞、獨覺諸福業事，為最為勝，為尊為高，為妙為微妙，為上為無上，無等無等等。所以者何？以諸異生修福業事，但為令己自在安樂；聲聞、獨覺修福業事，但為自調伏，為自寂靜，為自涅盤；諸菩薩摩訶薩所有隨喜回向功德，普為一切有情調伏、寂靜、得涅盤故。
尒時，具壽善現問慈氏菩薩言：是菩薩摩訶薩隨喜回向心，普緣十方無量無數無邊世界，一一世界無量無數無邊諸佛已涅盤者，從初發心乃至無上正等菩提，如是乃至入無余依涅盤界後，展轉乃至正法滅已，於其中間所有六種波羅蜜多相應善根，及與聲聞、獨覺、菩薩一切有情若共不共無量無數無邊佛法相應善根，若彼異生弟子所有施、戒、修性三福業事；若彼聲聞弟子所有學、無學位無漏善根；若諸如來應正等覺所成戒蘊、定蘊、慧蘊、解脫蘊、解脫智見蘊，及為利樂一切有情大慈大悲大喜大舍無量無數無邊佛法，及彼諸佛所說正法，若依彼法精勤修學，或得預流、一來、不還、阿羅漢果、獨覺菩提，或入菩薩正性離生，或修菩薩摩訶薩行。如是所有一切善根及余有情於諸如來應正等覺、聲聞、菩薩諸弟子眾，若現住世、若涅盤後所種善根，是諸善根，一切合集，現前隨喜；既隨喜已，復以如是隨喜俱行諸福業事，與諸有情平等共有，回向無上正等菩提：愿此善根與諸有情同共引發無上菩提。如是所起隨喜回向，於余所起諸福業事，為最為勝，為尊為高，為妙為微妙，為上為無上，無等無等等，於意云何？彼菩薩摩訶薩緣如是事起隨喜回向心，為有如是所緣事可得，如彼菩薩摩訶薩所取相不？
慈氏菩薩答善現言：彼菩薩摩訶薩緣如是事，起隨喜回向心，實無如是所緣事可得如彼菩薩摩訶薩所取相。
時具壽善現謂慈氏菩薩言：若無所緣事如所取相者，彼菩薩摩訶薩隨喜回向心以取相為方便，普緣十方無量無數無邊世界，一一世界無量無數無邊諸佛已涅盤者，從初發心乃至法滅所有善根及弟子等所有善根，一切合集，現前隨喜，回向無上正等菩提。如是所起隨喜回向，將非顛倒？如於無常謂常，於苦謂樂，於無我謂我，於不凈謂凈，是想、心、見顛倒。此於無相而取其相，亦應如是。如所緣事，實無所有，隨喜回向心亦如是，諸善根等亦如是，無上菩提亦如是，布施等六波羅蜜多，廣說乃至一切相智亦如是。若如所緣事，實無所有，隨喜回向心，廣說乃至一切相智亦如是者，何等是所緣，何等是事，何等是隨喜回向心，廣說乃至何等是一切相智，而彼菩薩摩訶薩緣如是事，起隨喜心，回向無上正等菩提？
時慈氏菩薩報具壽善現言：若菩薩摩訶薩久學六種波羅蜜多，已曾供養無量諸佛，久發大愿，多植善根，為多善友之所攝受，善學諸法自相皆空，是菩薩摩訶薩於所緣事及隨喜回向心、諸善根等、無上菩提、諸佛世尊并一切法皆不取相，而能發起隨喜之心，回向無上正等菩提。如是所起隨喜回向，以非二非不二為方便，非有相非無相為方便，非有所得非無所得為方便，非染非凈為方便，非生非滅為方便，於所緣事乃至無上正等菩提能不取相，不取相故，非顛倒攝。若菩薩摩訶薩未久學六種波羅蜜多，未曾供養無量諸佛，未久發大愿，未多植善根，未為多善友之所攝受，未於一切法善學自相空，是菩薩摩訶薩於所緣事及隨喜回向心、諸善根等、無上菩提、諸佛世尊并一切法，猶取其相，起隨喜心，回向無上正等菩提，如是所起隨喜回向，以取相故，猶顛倒攝，非真隨喜回向之心。
復次，大德！不應為彼新學大乘諸菩薩等，及對其前宣說般若乃至布施波羅蜜多及余佛法自相空義。所以者何？新學大乘諸菩薩等，於如是法雖有少分信敬愛樂，而彼聞已，尋皆忘失，驚怖疑惑，多生毀謗。若不退轉地菩薩摩訶薩或曾供養無量諸佛，久發大愿，多植善根，為多善友所攝受者，應對其前，為彼廣說、分別、開示一切般若乃至布施波羅蜜多及余佛法自相空義。所以者何？不退轉地諸菩薩等，若聞此法，皆能受持，終不忘失，亦不驚恐、疑惑、毀謗。
大德當知！諸菩薩摩訶薩應以如是隨喜俱行諸福業事，回向無上正等菩提。當於尒時，應作是念：所可用心隨喜回向，此所用心盡滅離變，此所緣事及諸善根亦皆如心盡滅離變。此中何等是所用心？復以何等為所緣事及諸善根而說隨喜回向無上正等菩提？是心於心，理不應有隨喜回向，以無二心俱時起故，心亦不可隨喜回向，心自性空故。若菩薩摩訶薩行深般若波羅蜜多時，能如是知一切般若乃至布施波羅蜜多皆無所有，廣說乃至一切相智亦無所有，是菩薩摩訶薩知一切法皆無所有，而復能以隨喜俱行諸福業事回向無上正等菩提，如是隨喜回向之心非顛倒攝，以無所得為方便故，名真隨喜回向無上正等菩提。
