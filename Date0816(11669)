禪林僧寶傳者，宋宣和初，新昌覺範禪師之所譔次也。覺範甞讀唐、宋高僧傳，以道宣精於律而文非所長，贊寧博於學而識幾于暗，其於為書，往往如戶昏按撿，不可以屬讀，乃慨然有志於論述。凡經行諸方，見夫博大秀傑之衲，能袒肩以荷大法者，必手錄而藏之。後居湘西之谷山，遂盡發所藏，依倣司馬遷史傳，各為贊辭，合八十有一人，分為三十卷，而題以今名，亦既鋟梓以傳，積有歲月。二十年來，南北兵興，在在焚燬，是書之存，十不一二。南宗禪師定公，時住大慈名剎，慨念末學晚輩，不見至道之大全、古人之大體，因取其書，重刊而廣布之，且以序文屬予，俾書始末，傳之永久。
古者左史記言，右史記事，而言為尚書，事為春秋。遷蓋因之以作史記，而言與事具焉。覺範是書，既編五宗之訓言，復著諸老之行事，而於世系入道之由，臨終明驗之際，無不謹書而備錄。蓋聽言以事觀，既書其所言，固當兼錄其行事，覺範可謂得遷之矩度矣。而或者則曰：遷蓋世間之言，而覺範則出世間者也。出世間之道，以心而傳心，彼言語文字，非道之至也。於此而不能以無滯，則自心光明，且因之而壅蔽，其於道乎何有？是大不然。為佛氏之學者，固非即言語文字以為道，而亦非離言語文字以入道。
觀夫從上西竺東震諸師，固有兼通三藏，力弘心宗者矣，若馬鳴、龍樹、永嘉、圭峯是也。學者苟不致力於斯，而徒以撥去言語文字為禪，冥心默照為妙，則先佛之微言，宗師之規範，或幾乎熄矣。覺範為是懼而譔此書，南宗亦為是懼而刊布之，欲使天下禪林咸法前輩之宗綱。而所言所履，與傳八十一人者同歸於一道，則是書之流傳，豈曰小補之哉？傳曰：雖無老成人，尚有典刑。又曰：君子多識前言往行，以蓄其德。後之覧者勉之哉！
洪武六年臘月八日，九靈山人戴良序。
摩竭掩室，毗耶杜口，以真寔際離文字故。自曹溪滴水，派別五家，建立綱宗，開示方便，法源一濬，波流益洪，同歸薩婆若海。然欲識佛性義，當觀時節因緣。從古明大法人，莫非瑰瑋傑特之材，不受世間繩束，是以披緇祝髮，周游參請，必至於發明己事而後已。蓋有或因言而悟入，或目擊而道存，一剎那間，轉凡成聖，時節因緣，各自不同。苟非具載本末，則後學無所考證。此僧寶傳之所由作也。
是書之傳有年矣，白璧繅藉，見之愛慕。舊藏在廬阜，後失於回祿。錢塘風篁山之僧廣遇，慮其湮沒，即舊本校讎鋟梓，以與諸方共之，十餘年而書始成，其用心亦勤矣。魏亭趙元藻，一見遇於湖山之上，慧炬相燭，袖其書以歸，囑予為一轉語。予與遇未覿面，今披是書，知其志趣，千里同風。且見遇與覺範，與八十一人者把臂並行。若有因書省發，得意忘言，即同入此道場，則靈山一會，儼然未散，不為分外。
寶慶丁亥中春上澣，臨川張敬書。
覺範謂余曰：自達磨之來，六傳至大鑒。鑒之後析為二宗，其一為石頭，雲門、曹洞法眼宗之；其一為馬祖，臨濟、溈仰宗之。是為五家宗派。嘉祐中，達觀曇頴禪師甞為之傳，載其機緣語句，而略其始終行事之迹。德洪以謂：影由形生，響逐聲起，既載其言，則入道之緣、臨終之効，有不可唐捐者。遂盡掇遺編別記，苴以諸方宿衲之傳。又自嘉祐至政和，取雲門、臨濟兩家之裔，嶄然絕出者合八十有一人，各為傳而繫之以贊，分為三十卷，書成於湘西之南臺，目之曰禪林僧寶傳。幸為我作文，以弁其首。
余索其書而觀之，其識達，其學詣，其言恢而正，其事簡而完，其辭精微而華暢，其旨廣大空寂，窅然而深矣！其才則宗門之遷、固也。使八十一人者布在方冊，芒寒色正，燁如五緯之麗天，人皆仰之，或由此書也。夫覺範初閱汾陽昭語，脫然有省，而印可於雲庵真淨。甞涉患難瀕九死，口絕怨言，面無不足之色。其發為文章者，蓋其緒餘土苴云。
宣和六年三月甲子，長沙侯延慶引。
禪師諱躭章，泉州莆田黃氏子。幼而奇逸，為書生不甘處俗。年十九棄家，入福州靈石山，六年乃剃髮受具。
咸通初，至高安謁悟本禪師价公，依止十餘年。价以為類己，堪任大法，於是名冠叢林。將辭去，价曰：三更當來，授汝曲折。時矮師叔者知之，蒲伏繩床下，价不知也。中夜授章先雲巖所付寶鏡三昧、五位顯訣、三種滲漏畢，再拜趨出。矮師叔引頸呼曰：洞山禪入我手矣。价大驚曰：盜法倒屙無及矣。後皆如所言。
寶鏡三昧，其詞曰：如是之法，佛祖密付。汝今得之，其善保護。銀盌盛雪，明月藏鷺。類之弗齊，混則知處。意不在言，來機亦赴。動成窠臼，差落顧佇。背觸俱非，如大火聚。但形文彩，即屬染汙。夜半正明，天曉不露。為物作則，用㧞諸苦。雖非有為，不是無語。如臨寶鏡，形影相覩。汝不是渠，渠正是汝。如世嬰兒，五相完具。不去不來，不起不住。婆婆和和，有句無句。終必得物，語未正故。重離六爻，偏正回互。疊而為三，變盡成五。如荎草味，如金剛杵。正中妙挾，敲唱雙舉。通宗通塗，挾帶挾路。錯然則吉，不可犯忤。天真而妙，不屬迷悟。因緣時節，寂然昭著。細入無間，大絕方所。毫忽之差，不應律呂。今有頓漸，緣立宗趣。宗趣分矣，即是規矩。宗通趣極，真常流注。外寂中搖，係駒伏鼠。先聖悲之，為法檀度。隨其顛倒，以緇為素。顛倒想滅，肯心自許。要合古轍，請觀前古。佛道垂成，十劫觀樹。如虎之缺，如馬之馵。以有下劣，寶几珍御。以有驚異，黧奴白牯。羿以巧力，射中百步。箭鋒相直，巧力何預？木人方歌，石兒起舞。非情識到，甯容思慮？臣奉於君，子順於父。不順非孝，不奉非輔。潛行密用，如愚若魯，但能相續，名主中主。
五位君臣偈，其詞曰：正中偏，三更初夜月明前，莫恠相逢不相識，隱隱猶懷昔日嫌。偏中正，失曉老婆逢古鏡，分明覿面更無真，休更迷頭猶認影。正中來，無中有路出塵埃，但能不觸當今諱，也勝前朝斷舌才。偏中至，兩刃交鋒要回避，好手還同火裏蓮，宛然自有冲天氣。兼中到，不落有無誰敢和，人人盡欲出常流，折合終歸炭裏坐。
三種滲漏，其詞曰：一、見滲漏，謂機不離位，墮在毒海；二、情滲漏，謂智常向背，見處偏枯；三、語滲漏，謂體妙失宗，機昧終始。學者濁智流轉不出此三種。
綱要偈三首，其一名敲倡俱行，偈曰：金鍼雙鏁備，挾路隱全該。寶印當空妙，重重錦縫開。其二名金鎻玄路，偈曰：交互明中暗，功齊轉覺難。力窮尋進退，金鏁網鞔鞔。其三名理事不涉，偈曰：理事俱不涉，回照絕幽微。背風無巧拙，電火爍難追。
黎明，章出山，造曹溪，禮祖塔。自螺川還，止臨川，有佳山水，因定居焉。以志慕六祖，乃名山為曹。
示眾曰：僧家在此等衣線下，理須會通向上事，莫作等閑。若也承當處分明，即轉他諸聖向自己背後，方得自由。若也轉不得，直饒學得十成，却須向他背後叉手，說什麼大話。若轉得自己，則一切粗重境來，皆作得主宰，假如泥裏倒地，亦作得主宰。如有僧問藥山曰：三乘教中，還有祖意也無？答曰：有。曰：既有，達磨又來作麼？答曰：只為有，所以來。豈非作得主宰，轉得歸自己乎！如經曰：大通智勝佛，十劫坐道場，佛法不現前，不得成佛道。言劫者，滯也，謂之十成，亦曰斷滲漏也，只是十道頭絕矣。不忘大果，故云守住躭著，名為取次承當，不分貴賤。我常見叢林好論一般兩般，還能成立得事麼？此等但是說向去事路布。汝不見南泉曰：饒汝十成，猶較王老師一線道。也大難！事到此，直須子細，始得明白自在。不論天堂、地獄、餓鬼、畜生，但是一切處不移易。元是舊時人，只是不行舊時路。若有忻心，還成滯著。若脫得，揀什麼？古德云：只恐不得輪迴。汝道作麼生？只如今人，說箇淨潔處，愛說向去事，此病最難治。若是世間粗重事，却是輕，淨潔病為重。只如佛味祖味，盡為滯著。先師曰：擬心是犯戒，若也得味是破齋。且喚什麼作味？只是佛味祖味。纔有忻心，便是犯戒。若也如今說破齋破戒，即今三羯磨時早破了也。若是粗重貪瞋癡，雖難斷，却是輕。若也無為無事淨潔，此乃重，無以加也。祖師出世，亦只為這箇，亦不獨為汝。今時莫作等閑，黧奴白牯修行却快，不是有禪有道。如汝種種馳求，覔佛、覔祖，乃至菩提涅槃，幾時休歇成辦乎？皆是生滅心。所以不如黧奴白牯兀兀無知，不知佛、不知祖，乃至菩提涅槃，及以善惡因果，但饑來喫草，渴來飲水。若能恁麼，不愁不成辦。不見道：計較不成，是以知有，乃能披毛戴角，牽犂拽耒，得此便宜，始較些子！不見彌勒、阿閦及諸妙喜等世界，被他向上人喚作無慚愧懈怠菩薩？亦曰變易生死，尚恐是小懈怠，在本分事合作麼生？大須子細始得。人人有一坐具地，佛出世慢他不得。恁麼體會修行，莫趂快利。欲知此事，饒今成佛成祖去，也只這是；便墮三塗地獄六道去，也只這是。雖然沒用處，要且離他不得，須與他作主宰始得。若作得主宰，即是不變易；若作主宰不得，便是變易也。不見永嘉云：莾莾蕩蕩招殃禍。問：如何是莾莾蕩蕩招殃禍？曰：只這個總是。問曰：如何免得？曰：知有即得，用免作麼？但是菩提涅槃、煩惱無明等，總是不要免，乃至世間粗重之事，但知有便得，不要免，免即同變易去也。乃至成佛成祖、菩提涅槃，此等殃禍為不小。因什麼如此？只為變易。若不變易，直須觸處自由始得。
香嚴閑禪師會中，有僧問：如何是道？閑曰：枯木裏龍吟。又問：如何是道中人？閑曰：髑髏裏眼睛。其僧不領，辭。
至石霜，問諸禪師曰：如何是枯木裏龍吟？諸曰：猶帶喜在。又問：如何是髑髏裏眼睛？諸曰：猶帶識在。又不領，乃問章曰：如何是枯木裏龍吟？章曰：血脉不斷。又問：如何是髑髏裏眼睛？章曰：乾不盡。又問：有得聞者否？章曰：盡大地未有一人不聞。又問：未審是何章句？章曰：不知是何章句，聞者皆喪。乃作偈曰：枯木龍吟真見道，髑髏無識眼初明。喜識盡時消息盡，當人那辨濁中清。
有僧以紙為衣，號為紙衣道者，自洞山來。章問：如何是紙衣下事？僧曰：一裘才掛體，萬事悉皆如。又問：如何是紙衣下用？其僧前而拱立曰：諾。即脫去。章笑曰：汝但解恁麼去，不解恁麼來。僧忽開眼曰：一靈真性，不假胞胎時如何？章曰：未是妙。僧曰：如何是妙章？曰：不借借。其僧退坐於堂中而化。章作偈曰：覺性圓明無相身，莫將知見妄疎親。念異便於玄體昧，心差不與道為鄰。情分萬法沉前境，識鑒多端喪本真。若向句中全曉會，了然無事昔時人。
僧問五位君臣旨訣，章曰：正位即空界，本來無物。偏位即色界，有萬形像。偏中至者，捨事入理。正中來者，背理就事。兼帶者，冥應眾緣，不隨諸有，非染非淨、非正非偏，故曰虗玄大道，無著真宗。從上先德，推此一位，最妙最玄。要當審詳辨明。君為正位，臣是偏位，臣向君是偏中正，君視臣是正中偏，君臣道合是兼帶語。
問：如何是君？曰：妙德尊寰宇，高明朗太虗。問：如何是臣？曰：靈機宏聖道，真智利群生。問：如何是臣向君？曰：不墮諸異趣，凝情望聖容。問：如何是君視臣？曰：妙容雖不動，光燭不無偏。問：如何是君臣道合？曰：混然無內外，和融上下平。
又曰：以君臣偏正言者，不欲犯中故。臣稱君，不敢斥言是也。此吾法之宗要。作偈曰：學者先須識自宗，莫將真際雜頑空。妙明體盡知傷觸，力在逢緣不借中。出語直教燒不著，潛行須與古人同。無身有事超岐路，無事無身落始終。
又曰：凡情聖見是金鎻玄路，直須回互。夫取正命食者，須具三種墮：一者披毛戴角，二者不斷聲色，三者不受食。有稠布衲者問曰：披毛戴角是什麼墮？章曰：是類墮。問：不斷聲色是什麼墮？曰：是隨墮。問：不受食是什麼墮？曰：是尊貴墮。夫冥合初心而知有，是類墮；知有而不礙六塵，是隨墮。維摩曰：外道六師是汝之師，彼師所墮，汝亦隨墮，乃可取食。食者，正命食也。食者亦是就六根門頭，見覺聞知，只不被他染汙，將為墮，且不是同也。
章讀杜順、傅大士所作法身偈曰：我意不欲與麼道，門弟子請別作之。既作偈，又注釋之。其詞曰：渠本不是我，我本不是渠。渠無我即死，我無渠即余。渠如我是佛，我如渠即驢。不食空王俸，何假鴈傳書。我說橫身唱，君看背上毛。乍如謠白雪，猶恐是巴歌。
南州帥南平鍾王，雅聞章有道，盡禮致之，不赴。但書偈付使者曰：摧殘枯木倚寒林，幾度逢春不變心。樵客見之猶不採，郢人何事苦搜尋。
天復辛酉夏夜，問知事：今日是幾何日月？對曰：六月十五。章曰：曹山平生行脚到處，只管九十日為一夏，明日辰時吾行脚去。及時焚香，宴坐而化，閱世六十有二，坐三十有七夏。門弟子葬全身於山之西阿，塔曰福圓。
贊曰：寶鏡三昧，其詞要妙，雲巖以受洞山，疑藥山所作也。先德懼屬流布，多珍秘之，但五位偈、三種滲漏之語，見於禪書。大觀二年冬，顯謨閣待制朱彥世英，赴官錢塘，過信州白華巖，得於老僧。明年持其先公服，予往慰之，出以授予曰：子當為發揚之。因疏其溝封，以付同學，使法中龍象神而明之，盡微細法執，興洞上之宗，亦世英護法之志也。
禪師名文偃，姑蘇嘉興人也。少依兜率院得度。性豪爽，骨面豐頰，精銳絕倫，目纖長，瞳子如點漆，眉秀近睫，視物凝遠。愽通大小乘，棄之游方。
初至睦州，聞有老宿飽參，古寺掩門，織蒲屨養母。往謁之，方扣門，老宿揕之曰：道！道！偃驚不暇答，乃推出曰：秦時𨍏轢鑽。隨掩其扉，損偃右足。老宿名道蹤，嗣黃蘗斷際禪師，住高安米山寺，以母老東歸，叢林號陳尊宿。偃得旨辭去，謁雪峯存，存方堆桅坐，為眾說法，偃犯眾出，熟視曰：項上三百斤鐵枷，何不脫却？存曰：因甚到與麼？偃以手自拭其目趨去，存心異之。明日陞座曰：南山有鼈鼻蛇，諸人出入好看。偃以拄杖攛出，又自驚慄，自是輩流改觀。
又訪乾峯，峯示眾曰：法身有三種病、二種光，須是一一透得。更有照用同時，向上一竅。偃乃出眾曰：庵內人為什麼不見庵外事？於是乾峯大笑。曰：猶是學人疑處在。乾峯曰：子是什麼心行？曰：也要和尚相委。乾峯曰：直須恁麼，始得穩坐。偃應：喏喏。
又訪曹山章公，問：如何是沙門行？章曰：喫常住苗稼者。曰：便與麼去時如何？章曰：汝還畜得麼？曰：學人畜得。章曰：汝作麼畜？曰：著衣喫飯，有什麼難？章曰：何不道披毛戴角？偃即禮謝。
又訪疎山仁，仁問：得力處道將一句來！曰：請高聲問。仁即高聲問，偃笑曰：今早喫粥麼？仁曰：喫粥。曰：亂叫喚作麼？仁公駭之。
又過九江，有陳尚書飯偃而問曰：儒書即不問，三乘十二分教自有講師。如何是衲僧行脚事？曰：曾問幾人來？曰：即今問上座。偃曰：即今且置，作麼生是教意？曰：黃卷赤軸。偃曰：此是文字語言，作麼生是教意？曰：口欲談而辭喪，心欲緣而慮忘。偃曰：口欲談而辭喪，為對有言；心欲緣而慮忘，為對妄想。作麼生是教意？尚書無以詶之。偃曰：聞公常看法華經，是否？曰：不敢。曰：經曰：治生產業，皆與實相不相違背。且道非非想天，有幾人退位？又無以詶之。偃呵譏之而去。
造曹溪禮塔，訪靈樹敏公，為第一座。先是敏不請第一座，有勸請者，敏曰：吾首座已出家久之。又請，敏曰：吾首座已行脚，悟道久之。又請，敏曰：吾首座已度嶺矣，姑待之。少日偃至，敏迎笑曰：奉遲甚久，何來暮耶？即命之，偃不辭而就職。俄廣王劉王將興兵，就敏決可否，敏前知之，手封奩子，語侍者曰：王來，出以似之。於是怡然坐而歿。王果至，聞敏已化，大驚問：何時有疾，而遽亡如是耶？侍者乃出奩子，如敏所誡呈之。王發奩得簡曰：人天眼目，堂中上座。劉王命州牧何承範，請偃繼其法席，又迎至府開法。俄遷止雲門光泰寺，天下學者望風而至。
示眾曰：江西即說君臣父子，湖南即說他不與麼。我此間即不如此。良久曰：汝還見壁麼？又曰：後上來且是箇什麼事？如今抑不得已，且向諸人道：盡大地有什麼物與汝為緣為對？若有針鋒許與汝為隔為礙，與我拈將來！喚什麼作佛？喚什麼作祖？喚什麼作山河大地、日月星辰？將什麼為四大五蘊？我與麼道，喚作三家村裏老婆說話，忽然遇著本色行脚漢，聞與麼道，把脚拽向階下，有什麼罪過！雖然如是，據箇什麼道理便與麼？莫趂口快向這裏亂道，須是箇漢始得。忽然被老漢脚跟下尋著，沒去處，打脚折，有什麼罪過！即與麼，如今還有問宗乘中話者麼？待老漢答一轉了，東行西行。又曰：盡乾坤一時將來，著汝眼睫上。汝諸人聞恁麼道，不敢望汝出來，性燥把老僧打一摑，且緩緩子細看，是有是無？是箇什麼道理？直饒汝向這裏明得，若遇衲僧門下，好槌脚折。
又曰：三乘十二分教橫說竪說，天下老和尚縱橫十字說，與我拈鍼鋒許說底道理來看，與麼道，早是作死馬醫。雖然如此，且有幾箇到此境界？不敢望汝言中有響，句裏藏鋒，瞬目千差，風恬浪靜。
又曰：我事不獲已，向汝道直下無事，早是相埋沒也。更欲踏步向前尋言逐句，求覔解會，千差萬別，廣設問難，嬴得一場口滑，去道轉遠，有什麼歇時？此箇事若在言語上，三乘十二分教豈是無言？因什麼道教外別傳？若從學解機智得，只如十地聖人說法如雲如雨，猶被佛呵，謂見性如隔羅縠。以此故知，一切有心，天地懸殊。雖然如是，若是得底人，道火何曾燒口？終日說事，何曾掛著牙齒？何曾道著一字？終日著衣喫飯，何曾觸一粒米、掛一縷絲？然猶是門庭之說，須是實得與麼始得。若約衲僧門下，句裏呈機，徒勞竚思。直饒一句下承當得，猶是瞌睡漢。
偃以足跛，甞把拄杖行，見眾方普請，舉拄杖曰：看看！北鬱單越人見汝般柴不易，在中庭裏相撲供養汝，更為汝念般若經曰：一切智智清淨，無二無二分，無別無斷故。眾環擁之，久不散。乃曰：汝諸人無端走來這裏覔什麼？老僧只管喫飯屙屎，別解作什麼？汝諸方行脚，參禪問道，我且問汝諸方參得底事作麼生？試舉看！於是不得已，自誦三平偈曰：即此見聞非見聞。回視僧曰：喚什麼作見聞？又曰：無餘聲色可呈君。謂僧曰：有什麼口頭聲色？又曰：箇中若了全無事。謂僧曰：有什麼事？又曰：體用無妨分不分。乃曰：語是體，體是語。舉拄杖曰：拄杖是體，燈籠是用，是分不分？不見道一切智智清淨？
又至僧堂中，僧爭起迎，偃立而語曰：石頭道回互不回互。僧便問：作麼生是不回互？偃以手指曰：這箇是板頭。又問：作麼生是回互？曰：汝喚什麼作板頭？永嘉云：如我身空法亦空，千品萬類悉皆同。汝立不見立，行不見行，四大五蘊不可得，何處見有山河大地來？是汝每日把鉢盂噇飯，喚什麼作飯？何處更有粒米來？僧問生法師曰：敲空作響，擊木無聲。如何？偃以拄杖空中敲曰：阿耶！阿耶！又擊板頭曰：作聲麼？僧曰：作聲。曰：這俗漢！又擊板頭曰：喚什麼作聲！
偃以乾祐元年七月十五日赴廣主詔，至府留止供養，九月甲子乃還山，謂眾曰：我離山得六十七日，且問汝：六十七日事作麼生？眾莫能對。偃曰：何不道和尚京中喫麫多？聞擊齋皷曰：皷聲咬破我七條。乃指僧曰：抱取猫兒來！良久，曰：且道皷因甚置得？眾無對者。乃曰：因皮置得。我尋常道：一切聲是佛聲，一切色是佛色，盡大地是箇法身，枉作箇佛法知見。如今拄杖但喚作拄杖，見屋但喚作屋。又曰：諸法不異者，不可續鳧截鶴，夷嶽盈壑，然後為無異者哉！但長者長法身，短者短法身，是法住法位，世間相常住。舉拄杖曰：拄杖子不是常住。忽起立，以拄杖繫繩床曰：適來許多葛藤，貶向什麼處去也？靈利底見，不靈利底著我熱謾。
偃契悟廣大，其游戲三昧乃如此，而作為偈句，尤不能測。如其綱宗偈曰：康氏圓形滯不明，魔深虗喪擊寒冰。鳳羽展時超碧漢，晉鋒八愽擬何憑。又曰：是機是對對機迷，闢機塵遠遠塵棲。久日日中誰有掛，因底底事隔塵迷。又曰：喪時光，藤林荒。徒人意，滯肌尫。又曰：咄咄咄，力㘞希。禪子訝，中眉垂。又曰：上不見天，下不見地，塞却咽喉，何處出氣。笑我者多，哂我者少。每顧見僧即曰：鑒咦。而錄之者曰：顧鑒咦。德山密禪師刪去顧字，但曰鑒咦。叢林目以為抽顧頌。北塔祚禪師作偈曰：雲門顧鑑笑嘻嘻，擬議遭渠顧鑒咦。任是張良多智巧，到頭於是也難施。
偃以南漢乾和七年四月十日坐化而示，即大漢乾祐二年也，以全體葬之。本朝太祖乾德元年，雄武軍節度推官阮紹莊，夢偃以拂子招曰：寄語秀華宮使特進李托，我在塔久，可開塔乎？托時奉使韶州，監修營諸寺院，因得紹莊之語，奏聞。奉聖旨，同韶州牧梁延鄂至雲門山，啟塔，見偃顏貌如昔，髭髮猶生。具表以聞，有旨，李托迎至京師，供養月餘，送還山，仍改為大覺禪寺，諡大慈雲匡真弘明大師。
贊曰：余讀雲門語句，驚其辯慧，渦旋波險，如河漢之無極也。想見其人，奇偉傑茂，如慈恩大達輩。及見其像，頹然傴坐胡牀，廣顙平頂，類宣律師。奇智盛德，果不可以相貌得耶。公之全機大用，如月臨眾水，波波頓見，而月不分。如春行萬國，處處同至，而春無迹。蓋其妙處，不可得而名狀。所可知而言者，春容月影耳。嗚呼！豈所謂命世亞聖大人者乎！
師諱延沼，以偽唐乾寧三年十二月生於餘杭劉氏。少魁礨，有英氣，於書無所不觀，然無經世意。父兄強之仕，一至京師，即東歸，從開元寺智恭律師剃髮受具，游講肆，玩法華玄義，修止觀定慧。宿師爭下之，棄去，遊名山。謁越州鏡清怤禪師，機語不契。北遊襄沔間，寓止華嚴。
時僧守廓者，自南院顒公所來，華嚴陞座曰：若是臨濟德山、高亭大愚、鳥窠船子下兒孫，不用如何若何，便請單刀直入。廓出眾便喝，華嚴亦喝，廓又喝，華嚴亦喝。廓禮拜起，指以顧眾曰：這老漢一場敗缺。喝一喝，歸眾。風穴心奇之，因結為友，遂默悟三玄旨要，嘆曰：臨濟用處如是耶？
廓使更見南院，問曰：入門須辨主，端的請師分。南院左拊其膝，風穴便喝，南院右拊其膝，風穴亦喝。南院曰：左邊一拍且止，右邊一拍作麼生？風穴曰：瞎。南院反取拄杖，風穴笑曰：盲枷瞎棒，倒奪打和尚去。南院倚拄杖曰：今日被黃面浙子鈍置。風穴曰：大似持鉢不得，詐言不饑。南院曰：子到此間乎？曰：是何言歟？南院曰：好問汝。曰：亦不可放過。便禮拜。南院喜賜之坐，問：所與遊者何人？對曰：襄州與廓侍者同夏。南院曰：親見作家。風穴於是俯就弟子之列，從容承稟，日聞智證。
南院曰：汝乘願力，來荷大法，非偶然也。問曰：汝聞臨濟將終時語不？曰：聞之。曰：臨濟曰：誰知吾正法眼藏，向這瞎驢邊滅却。渠平生如師子，見即殺人，及其將死，何故屈膝妥尾如此？對曰：密付將終，全主即滅。又問：三聖如何亦無語乎？對曰：親承入室之真子，不同門外之遊人。南院頷之。又問：汝道四種料簡語料簡何法？對曰：凡語不滯凡情，即墮聖解。學者大病，先聖哀之。為施方便，如楔出楔。曰：如何是奪人不奪境？曰：新出紅爐金彈子，簉破闍梨鐵面門。又問：如何是奪境不奪人？曰：蒭草乍分頭腦裂，亂雲初綻影猶存。又問：如何是人境俱奪？曰：躡足進前須急急，促鞭當鞅莫遲遲。又問：如何是人境俱不奪？曰：常憶江南三月裏，鷓鴣啼處百花香。又問曰：臨濟有三句。當日有問：如何是第一句？臨濟曰：三要印開朱點窄，未容擬議主賓存。風穴隨聲便喝。又曰：如何是第二句？臨濟曰：妙解豈容無著問，漚和爭赴截流機。風穴曰：未問已前錯。又問曰：如何是第三句？臨濟曰：但看棚頭弄傀儡，抽牽全藉裏頭人。風穴曰：明破即不堪。於是南院以為可以支臨濟。幸不辜負興化先師，所以付託之意。風穴依止六年辭去。
後唐長興二年至汝水，見草屋數椽依山，如逃亡人家。問田父：此何所？田父曰：古風穴寺，世以律居。僧物故，又歲饑，眾棄之而去，餘佛像皷鐘耳。風穴曰：我居之可乎？田父曰：可。風穴入留止，日乞村落，夜燃松脂，單丁者七年。檀信為新之，成叢林。偽晉天福二年，州牧聞其風，盡禮致之。上元日開法，嗣南院。
偽漢乾祐二年，牧移守郢州，風穴之避宼，往依之，牧館于郡齋。宼平，汝州有宋太師者，施第為寶坊，號新寺，迎風穴居焉。法席冠天下，學者自遠而至。
陞座曰：先師曰：欲得親切，莫將問來問。會麼？問在答處，答在問處。雖然如是，有時問不在答處，答不在問處。汝若擬議，老僧在汝脚跟底。太凡參學眼目，直須臨機。大用現前，勿自拘於小節。設使言前薦得，猶為滯殻迷封。句下精通，未免觸途狂見。應是向來依他作解，明昧兩岐，與汝一切掃却。直教箇箇如師子兒，吒呀地，對眾證據，哮吼一聲，壁立千仞，誰敢正眼覰著，覰著即瞎却渠眼。又曰：若立一塵，家國興盛，野老顰頞。不立一塵，家國喪亡，野老安貼。於此明得，闍梨無分，全是老僧。於此不明，老僧即是闍梨。闍梨與老僧，亦能悟却天下人，亦能瞎却天下人。欲識闍梨麼？拊其左膝曰：這裏是。欲識老僧麼？拊其右膝曰：這裏是。於時莫有善其機者。
偽周廣順元年，賜寺名廣慧。二十有二年，以宋開寶六年癸酉八月旦日，登座說偈曰：道在乘時須濟物，遠方來慕自騰騰。他年有叟情相似，日日香煙夜夜燈。至十五日，跏趺而化。前一日手書別檀越。閱世七十有八，坐五十有九夏。有得法上首，住汝州首山念禪師。
禪師諱省念，生狄氏，萊州人也。幼棄家，得度於南禪寺。為人簡重，有精識。專修頭陀行，誦法華經。叢林畏敬之，目以為念法華。至風穴，隨眾作止，無所參扣。然終疑教外有別傳之法，不言也。風穴每念大仰有讖：臨濟一宗，至風而止。懼當之，熟視座下，堪任法道，無如念者。
一日陞座曰：世尊以青蓮目顧迦葉，正當是時，且道箇什麼？若言不說而說，又成埋沒先聖。語未卒，念便下去。侍者進曰：念法華無所言而去，何也？風穴曰：渠會也。
明日念與真上座俱詣方丈，風穴問真曰：如何是世尊不說說？對曰：勃姑樹頭鳴。風穴曰：汝作許多癡福何用？乃顧念曰：何如？對曰：動容揚古路，不墮悄然機。風穴謂真曰：何不看渠語？又一日陞座，顧視大眾，念便下去，風穴即歸方丈。自是聲名重諸方。
首山在汝城之外荒遠處，而念居之，將終身焉。登其門者，皆叢林精練衲子，念必勘驗之，留者纔二十餘輩，然天下稱法席之冠，必指首山。
甞問僧：不從人薦得底事，試道看！僧便喝。曰：好好相借問，惡發作麼？僧又喝。念曰：今日放過即不可。僧擬議，念喝之。又問僧：近離何處？曰：襄州。曰：夏在何處？曰：洞山。念曰：還我洞山鼻孔來。僧曰：不會。念曰：却是老僧罪過。又問僧：近離何處？對曰：廣慧。曰：穿雲不渡水，渡水不穿雲。離此二途，速道！曰：昨夜宿長橋。念曰：與麼則合喫首山棒也。曰：尚未參堂。曰：兩重公案。僧曰：恰是。念曰：耶耶。又問僧：近離何處？對曰：襄州。曰：有事相借問得麼？對曰：便請。念曰：鷂子過新羅。僧入室，念便喝。其僧禮拜，便打之。僧曰：如何是不生不滅法？曰：新羅人喫冷淘。
夜有僧入室。念曰：誰？僧不對。曰：識得汝也。僧笑。念曰：更莫是別人麼？因作偈曰：輕輕踏地恐人知，語笑分明更莫疑。知者只今猛提取，莫待天明失却鷄。
甞謂眾曰：佛法無多子，只是汝輩自信不及，若能自信，千聖出頭來，無奈汝何。何故如此？為向汝面前無開口處。祇為汝自信不及，向外馳求，所以到這裏。假如便是釋迦佛，也與汝三十棒。然雖如是，初機後學，憑箇什麼道理？且問汝輩，還得與麼也未？良久曰：若得與麼，方名無事。又曰：諸上座不得胡喝亂喝。尋常向汝道：賓即始終賓，主即始終主，賓無二賓，主無二主，若有二賓二主，即是兩箇瞎漢。又曰：我若立，汝須坐；我若坐，汝須立。坐即共汝坐，立即共汝立。雖然如是，到這裏著眼始得。若也定動中間，即千里萬里。何故如此？如隔窻見馬騎相似。既然如此，直須子細，不得掠虗好。他時後日，賺著汝。有事近前，無事珍重。
因舉臨濟曰：今日更不用如何若何，便須單刀直入。還有出來，對眾證據者麼？時有僧出禮拜，起便喝。臨濟亦喝，僧又喝。臨濟亦喝，僧禮拜。臨濟曰：須是這僧即得。若是別人，三十棒，一棒校不得。為這僧會賓主句，他一喝不作一喝用。且道前一喝是、後一喝是？那箇是賓、那箇是主？所以老僧尋常向汝道：這裏一喝不作一喝用。有時以喝作問行，有時作探竿影草，有時作踞地師子，有時作金剛王寶劒。若作問行來時，須急著眼始得。若作探竿影草時，你諸人合作麼生？若作踞地師子時，野干須屎尿出始得。若作金剛王寶劒用時，天王也須腦裂。只與麼橫喝竪喝，總喚作好道理商量。却既知如此，也須親近上流，博問先知，自己親證始得。莫與麼掠虗，過却平生。他時後日，因果歷然。
僧問：學人乍入叢林，乞師指示。曰：闍梨在老僧會多少時？對曰：已經冬夏。曰：莫錯舉似人。乃曰：若論此事，寔不掛一元字脚。便下座。
甞作綱宗偈曰：咄哉拙郎君，巧妙無人識。打破鳳林關，著靴水上立。咄哉巧女兒，攛梭不解織。看他鬪鷄人，水牛也不識。
念道被天下，移寶安山廣教院，眾不過四十輩。老於寶應。淳化三年十二月初四日，留僧過歲，作偈曰：吾今年邁六十七，老病相依且過日。今年記取明年事，明年記著今年日。至明年十二月初四日，陞座辭眾曰：諸子謾波波，過却幾恒河。觀音指彌勒，文殊不奈何。良久曰：白銀世界金色身，情與無情共一真。明暗盡時都不照，日輪午後示全身。午後泊然而化。闍維得五色舍利，塔于首山，嫡嗣昭禪師。
禪師諱善昭，生俞氏，太原人也。器識沉邃，少緣飾，有大智。於一切文字，不由師訓，自然通曉。年十四，父母相繼而亡，孤苦厭世相，剃髮受具，杖䇿游方。所至少留，不喜觀覧。或譏其不韻。昭嘆之曰：是何言之陋哉！從上先德行脚，正以聖心未通，驅馳決擇耳，不緣山水也。
昭歷諸方，見老宿者七十有一人，皆妙得其家風。尤喜論曹洞，石門徹禪師者，蓋其派之魁奇者。昭作五位偈示之，曰：五位參尋切要知，纖毫纔動即差違。金剛透匣誰能曉，唯有那吒第一機。舉目便令三界靜，振鈴還使九天歸。正中妙挾通回互，擬議鋒鋩失却威。徹拊手稱善。然昭終疑臨濟兒孫別有奇處。
最後至首山，問：百丈卷簟意旨如何？曰：龍袖拂開全體現。昭曰：師意如何？曰：象王行處絕狐蹤。於是大悟，言下拜起而曰：萬古碧潭空界月，再三撈摝始應知。有問者曰：見何道理，便爾自肯？曰：正是我放身命處。服勤甚久，辭去，遊湘衡間。長沙太守張公茂宗，以四名剎請昭，擇之而居，昭笑。一夕遯去，北抵襄沔，寓止白馬。太守劉公昌言：聞之造謁，以見晚為嘆。時洞山、公隱皆虗席，眾議歸昭，太守請擇之。昭以手耶揄曰：我長行粥飯僧，傳佛心宗，非細職也。前後八請，堅臥不答。
淳化四年，首山歿，西河道俗千餘人，恊心削牘，遣沙門契聦，迎請住持汾州太平寺太子院。昭閉關高枕，聦排闥而入，讓之曰：佛法大事，靜退小節。風穴懼應讖，憂宗旨墜滅。幸而有先師，先師已棄世。汝有力荷擔如來大法者，今何時而欲安眠哉！昭矍起握聦手曰：非公不聞此語，趨辦嚴，吾行矣。既至，宴坐一榻，足不越閫者三十年。天下道俗慕仰，不敢名，同曰汾州。并汾地苦寒，昭罷夜參。有異比丘，振錫而至，謂昭曰：會中有大士六人，奈何不說法？言訖陞空而去。昭密記以偈曰：胡僧金錫光，請法到汾陽。六人成大器，勸請為敷揚。時楚圓守芝號上首，叢林知名。
龍德府尹李侯，與昭有舊。虗承天寺致之，使三反不赴。使者受罰，復至曰：必欲得師俱往，不然有死而已。昭笑曰：老病業已不出院，借往當先後之，何必俱耶！使者曰：師諾，則先後唯所擇。昭令饌設，且俶裝曰：吾先行矣。停箸而化。閱世七十有八，坐六十五夏。
贊曰：風穴倦游，見草屋單丁，止住者七年，首山精嚴，不出山者二十年。汾州儼臨人天，不越閫者三十年。是皆哲人事業之見於微細者也。然猶卓絕如此，況其大者乎？吾何足以知之？然觀其死生之際，如賈胡傳吏，留即留、去即去。嗚呼！是其所以起臨濟也。
禪師名師備，福州閩縣謝氏子。少漁於南臺江上。及壯，忽棄舟，從芙蓉山靈訓禪師斷髮。詣南昌開元道玄律師所，受具足戒。芒鞵布衲，食纔接氣，宴坐終日，眾異之。兄視雪峰而師承之。雪峰呼為頭陀，每見之曰：再來人也。何不徧參去？對曰：達磨不來東土，二祖不往西天。雪峯然之。
備結屋玄沙，眾相尋而至，遂成叢林。說法與契經冥合。諸方有未明要義，皆從決之。
備曰：佛道閑曠，無有塗程。無門為解脫之門，無見作道人之見。不在三際，豈有昇沉！建立乖真，不屬造作。動即涉塵勞之境，靜則沉昏醉之鄉。動靜雙泯，即落空亡。動靜雙收，即漫汗佛性。必須對其塵境，如枯木寒灰。但臨時應用，不失其宜。如鏡照像，不亂光輝；如鳥飛空，不雜空色。所以十方無影像，三界絕行蹤。不墮往來機，不住中間相。鐘中無皷響，皷中無鐘聲。鐘皷不交參，句句無前後。如壯士展臂，不借他力。如師子游行，豈求伴侶。九霄絕翳，何用穿通？一段光明，未曾昏昧。到這裏，體寂寂、常皎皎、赤赫焰、無邊表，圓覺空中不動搖，吞爍乾坤逈然照。出世者，元無出入。蓋名相無體，道本如如，法爾天真，不因修證，只要虗閑。不昧作用，不涉塵泥。若纖毫不盡，即落魔界。且句前句後，是學人難處。所以云：一句當機，八萬法門，生死路絕。直似秋潭月影，靜夜鐘聲，隨扣擊以無虧，觸波瀾而不散，猶是生死岸頭事。道人行處，如火銷氷，箭既離弦，無反回勢。所以牢籠不肯住，呼喚不迥頭。古聖不安排，至今無處所。步步登玄，不屬邪正。識不能識，智不能知。動便失宗，覺即迷旨。二乘膽戰，十地魂驚。語路處絕，心行處滅。直得釋迦掩室於摩竭，淨名杜口於毗耶。須菩提唱無說而顯道，釋梵絕視聽而雨花。與麼現行無疑，此外更疑何事。勿棲泊處，離去來今。限約不得，尋思路絕。不因莊嚴，本來清淨。動用語笑，隨處明了，更無少欠。時人不悟，妄自涉塵，處處染著，頭頭繫絆。縱悟則塵境紛紛，名相不實。更擬凝心斂念，攝事歸空。隨有念起，旋旋破除。細想纔生，即便遏捺。如此見解，即是落空亡底外道、魂不散底死人。冥冥寞寞，無覺無知。塞耳偷鈴，徒自欺誑。我這裏則不然也。更不隈門旁戶，分明句句現前。不屬商量，不涉文字。權名出家兒，畢竟無蹤迹。真如凡聖，地獄天堂，皆是療狂子之方，都無實事。虗空尚無改變，大道豈有昇沉。悟則縱橫不離本際。到這裏，凡聖也無立處。若向句中作意，則沒溺汝。學人若向外馳求，又屬魔王眷屬。如如不動，沒可安排。恰似焰鑪，不藏蚊蚋。本來平坦，何用剗除？動轉施為，是真解脫。纖毫不受，措意便差。借使千聖出頭來，也安排他一字不得。
又曰：仁者，如今事不獲已，教我抑下多少威光。苦口相勸，百千方便道，如此如彼，共相知聞，盡成顛倒知見。將此喉咽脣吻，祇成得箇野狐精業謾汝，我還肯麼。只如今有過無過，唯我自知，汝又爭得會。若是恁麼人出頭來，甘伏呵責。夫為人師匠，大不容易，須是善知識始得。我如今恁麼道，方便助汝，猶尚不能覯得，可中渾舉宗乘，是汝向什麼處措手，還會麼？四十九年是方便。祇如靈山會上，有百千眾，唯有迦葉一人親聞，餘皆不聞。汝道聞底事作麼生？不可道如來無說說、迦葉不聞聞，便當得否？不可是汝修因成果、福智莊嚴底事，知麼？且道：吾有正法眼藏，付囑大迦葉。我道猶如話月。曹谿竪拂，還同指月。所以道，大唐國內宗乘，未有一人舉唱。設有一人舉唱，盡大地人失却性命。無孔鐵鎚相似，一時亡鋒結舌去。汝諸人賴我不惜身命，共汝顛倒知見，隨汝狂意，方有申問處。我若不共汝與麼知聞去，汝向什麼處得見我？會麼？大難！大難！
備疾大法難舉，罕遇上根，學者依語生解，隨照失宗，乃示綱宗三句曰：
第一句，且自承當，現成具足。盡十方世界，更無他故，祇是仁者。更教誰見誰聞？都來是汝心王所為，全成不動智，只欠自承當，喚作開方便門。使汝信有一分真常流注。亘古亘今，未有不是、未有不非者。然此句只成平等法。何以故？但是以言遣言、以理逐理。平常性相，接物利生耳。且於宗旨，猶是明前不明後，號為一味平實、分證法身之量。未有出格之句，死在句下，未有自由分。若知出格量，不被心魔所使，入到手中，便轉換落落地。言通大道，不墮平懷之見。是謂第一句綱宗也。
第二句，迥因就果，不著平常一如之理，方便喚作轉位投機。生殺自在，縱奪隨宜。出生入死，廣利一切。逈脫色欲愛見之境，方便喚作頓超三界之佛性。此名二理雙明、二義齊照，不被二邊之所動，妙用現前。是謂第二句綱宗也。
第三句，知有大智，性相之本。通其過量之見，明陰洞陽，廓周沙界，一真體性。大用現前，應化無方。全用全不用，全生全不生。方便喚作慈定之門。是謂第三句綱宗也。
因見亡僧，謂眾曰：亡僧面前，正是觸目菩提，萬里神光頂後相。學者多溟涬其語。
梁開平二年戊辰十二月二十七日，示疾而化，閱世七十有四，坐四十四夏。
備狀短小，然精神可掬，與閩帥王審知為內外護。審知盡禮，延至安國禪院，眾盈七百，石頭之宗，至是遂中興之。有得法上首羅漢琛禪師。
禪師名桂琛，生李氏，常山人也。幼卓越，絕酒胾。見萬壽寺無相律師，即前作禮。無相拊其首曰：若從我乎！乃欣然依隨之，父母不逆也。年二十餘，即剃髮為大僧。無相使習毗尼。一日為眾陞堂，宣戒本布薩已，乃曰：持犯但律身而已，非真解脫也。依文作解，豈發聖乎！一眾愕然。琛顧笑，為無相作禮，辭去，無相不強。
初謁雪峯存公，不大發明。又事玄沙，遂臻其奧。與慧球者齊名，號二大士。琛能秘重大法，痛自韜晦。然叢林指目，以為雪峯法道之所寄也。漳州牧王公請住城西石山。十餘年，遷止羅漢。破垣敗簀，人不堪其憂，非忘身為法者不至。
僧問：如何是羅漢一句？曰：我若向汝道，却成兩句。又問：以字不成，八字不是，是甚字？琛曰：汝不識此字耶？曰：不識。琛曰：看取其下注脚。琛甞垂頭，頹然坐折木床。見僧來，即舉拂子曰：會麼？對曰：謝和尚指示學人。琛曰：見我豎起拂子，便道指示學人。汝每日見山見水，可不指示汝耶？又見僧來，舉拂子。其僧禮拜稱贊，琛曰：見我竪起拂子，便禮拜贊嘆。那裏掃地，竪起掃箒，為甚不贊嘆？
有僧來報：保福遷化也。琛曰：保福遷化，地藏入塔。琛時住地藏，乃石山也。于時學者莫測其旨。琛憫之，為作明道偈，其詞曰：至道淵曠，勿以言宣。言宣非指，孰云有是。觸處皆渠，豈喻真虗。真虗設辨，如鏡中現。有無雖彰，在處無傷。無傷無在，何拘何礙。不假功成，將何法爾。法爾不爾，俱為脣齒。若以斯陳，埋沒宗旨。宗非意陳，無以見聞。見聞不脫，如水中月。於此不明，翻成剩法。一法有形，翳汝眼睛。眼睛不明，世界崢嶸。我宗奇特，當陽顯赫。佛及眾生，皆承恩力。不在低頭，思量難得。拶破面門，蓋覆乾坤。快須薦取，脫却根塵。其如不曉，謾說而今。
後唐天成三年戊子秋，琛復至閩城舊止，徧游近城諸剎。乃還示微疾，沐浴安坐而化，閱世六十有二，坐四十二夏。闍維收舍利建塔。有得法上首清涼益禪師。
禪師諱文益，餘杭魯氏子。七齡秀發，依新定全偉律師落髮，詣越州開元希覺律師受具足戒。及覺公盛化四明，益往習毗尼，工文章，覺大奇之。俄辭去。
初謁長慶稜道者，無所契悟。與善脩洪進，自漳州抵湖外。將發而雨，谿壯不可濟，顧城隅有古寺，解包休于門下。雨不止，入堂。有老僧坐地鑪，見益而曰：此行何之？曰：行脚去。又問：如何是行脚事？對曰：不知。曰：不知最親。益疑之。三人者附火，舉肇公語，至天地與我同根處，老僧又曰：山河大地與自己是同是別？益曰：同。琛竪兩指，熟視曰：兩箇。即起去。益大驚，周行廊廡，讀字額曰石山地藏。顧語脩輩曰：此老琛禪師也。意欲留止。語未卒，琛又至。雨已止，業已成行。琛送之，問曰：上座尋常說三界唯心。乃指庭下石曰：此石在心內、在心外？益曰：在心內。琛笑曰：行脚人著甚來由，安塊石在心頭耶？益無以對之，乃俱求決擇。
尋皆出世，益住臨川崇壽。僧子方者問曰：公久親長慶，乃嗣地藏，何意哉？益曰：以不解長慶說萬象之中獨露身故。子方舉拂子示之。益曰：撥萬象，不撥萬象？子方曰：不撥萬象。益曰：獨露身𡁠。子方曰：撥萬象。益云：萬象之中𡁠。子方於是悟旨，歎曰：我幾枉度此生。
益謂門弟子曰：趙州曰：莫費力也。大好言語！何不仍舊去？世間法尚有門，佛法豈無門？自是不仍舊。故諸佛諸祖秖於仍舊中得。如初夜鐘，不見有絲毫異，得與麼恰好，聞時無一聲子閙。何以故？為及時節。無心曰死，且不是死。止於一切，祇為不仍舊。忽然非次聞時，諸人盡驚愕道：鐘子恠鳴也。且如今日道孟夏漸熱，則不可。方隔一日，能校多少？向五月一日道，便成賺。須知校絲髮不得。於方便中向上座道不是時，蓋為賺，所以不仍舊。寶公曰：暫時自肯不追尋，歷劫何曾異今日？還會麼？今日只是塵劫，但著衣喫飯、行住坐臥、晨參暮請，一切仍舊，便為無事人也。
又曰：見道為本，明道為功，便能得大智慧力。若未得如此，三界可愛底事，直教去盡，纔有纖毫，還應未可。祇如汝輩睡時，不瞋便喜，此是三界昏亂，習熟境界。不惺惺，便昏亂。蓋緣汝輩雜亂所致。古人謂之夾幻金。即是真，其如鑛何！若覷得徹骨徹髓，是汝輩力。脫未能如是，觀察他什麼樓臺殿閣？諸聖未必長把却汝手，汝未必依而行之，古今如此也。
又曰：出家兒但隨時及節便得。寒即寒、熱即熱。欲識佛性義，當觀時節因緣。古今方便不少。石頭初看肇論，至會萬物為己者。其唯聖人乎？則曰：聖人無己，靡所不己。乃作參同契，首言竺土大僊心，無過此語也，中間亦只尋常說話。夫欲會萬物為自己去，盖盡大地無一法可見。已而又囑曰：光陰莫虗度。所以告汝輩，但隨時及節，便得。若也移時失候，即虗度光陰。於非色中作色解，於非色作色解，即是移時失候。且道色作非色解，還當得否？若與麼會，便是沒交涉。正是癡狂兩頭走，有什麼用處？但守分過時好。
甞指竹問僧曰：還見麼？曰：見。益曰：竹來眼裏，眼到竹邊。曰：總不與麼。益笑曰：死急作麼？有偈曰：三界唯心，萬法唯識。唯識唯心，眼聲耳色。色不到耳，聲何觸眼。眼色耳聲，萬法成辦。萬法匪緣，豈觀如幻。大地山河，誰堅誰變。
周顯德五年戊午七月十七日示疾。李國主駕至，慰問甚勤。閏月望，剃髮沐浴，辭眾訖，跏趺而化，顏貌久而如生。閱世七十有四，坐五十有四夏。公卿李建勳已下，素服奉全身。于江寧丹陽鄉建塔。諡大法眼禪師。
贊曰：玄沙論三句，初無金銀銅輪之語，不然，殆與教乘何異哉？琛公精深廣大，唯以直下便見，擬成剩法為要，非三句所能管攝也。益以仍舊自處，以絕滲漏句為物，頗事邊幅，而永明乃其的孫，豈所謂深山大澤，龍蛇所由生者耶！
禪師名慶諸，廬陵新淦陳氏子也。生而神俊，標致，閑暇。年十三，獨游南昌，愛西山，往游覧忘返。沙門紹鑾與語，奇之，謂人曰：此兒自奮如此，他日未易量也。容納之。諸事之，十年如一日，乃剃髮，詣嵩嶽受具。時洛下毗尼之學盛，諸睨視講習，良久而去。有勸之者，諸不答。聞湘中有南宗法道，往造大溈。時祐禪師席下萬指，諸願籍名役作，勤勞杵臼間甚久。祐見之簸處曰：檀信物不可拋撒。曰：不敢。祐俯拾得一粒曰：此非拋撒者耶？諸擬對之，祐曰：勿輕此一粒，百千粒從此粒生。曰：即如是，此粒從何生乎？祐為大笑。明日陞座曰：大眾，米裏有蟲。然諸疑終不決。
至道吾智禪師所依止。問曰：和尚百年後，有人問極則事，如何向伊道？智喚沙彌，沙彌至。智曰：添淨缾水著。却問諸曰：汝適何所問？諸理前語，智即起去，諸於是悟其旨。時方為二夏僧，去隱於瀏陽之陶家坊，人無知者。
有僧自洞山來，諸問：价公比有何言句？曰：洞山曰：初秋夏末，直須向萬里無寸草處去。然對之者多不契。諸曰：何不道出門便是草？洞山旋聞其語，驚曰：瀏陽乃有古佛耶。自是僧多往依之。乃住成法席，號霜華山。山去道吾密邇。智公將化，以諸為正傳，棄其眾從諸。諸迎居正寢，智行必掖，坐必侍。智歿時，眾已輻湊如雲。
謂眾曰：一代時教，整理時人手脚。凡有其由，皆落在今時。直至法身非身，名為極致。而我輩沙門，全無肯路。若分即差，不分即坐著泥水。但由心意，妄說見聞。僧問：如何是西來意？曰：空中一片石。僧禮拜。曰：會麼？曰：不會。諸曰：賴汝不會。汝若會，打破汝頭。諸坐室中，僧窓外問：咫尺之間，為什麼不見師顏？諸曰：我道徧界不曾藏。僧至雪峯，舉似存禪師而曰：石霜意旨如何？存公曰：什麼處不是石霜？後傳此語至諸，諸笑曰：老漢有什麼死急？
諸不出霜華二十年。學者刻意師慕，至堂中，有不臥，屹然枯株者，天下謂之枯木眾。唐僖宗聞其名，遣使齎賜紫伽梨，諸不受。光啟四年戊申二月二十日己亥，安坐而化，閱世八十有二，坐五十有九夏。塟全身於寺之西北隅。諡普會，塔曰無相。有得法上首兩人：龍湖聞禪師、九峯乾禪師。
禪師名普聞，唐僖宗太子。生而吉祥，眉目風骨，清真如畫。不茹葷。僖宗鍾愛之。然以其無經世意，百計陶寫之，終不回。聞霜華之風，夢寐想見。
中和元年，天下大亂，僖宗幸蜀，親王宗室皆逃亡，不相保守。聞斷髮逸游，人無知者。造石霜，諸與語嘆異曰：汝乘願力而來，乃生帝王家。脫身從我，火中芙蓉也。聞夜入室，懇曰：祖師別傳事，肯以相付乎？諸曰：勿謗祖師。曰：天下宗旨盛大，豈妄為之耶？諸曰：是實事。曰：師意如何？諸曰：待案山點頭，即向汝說破。聞俯而惟曰：大奇！汗下再拜，即日辭去。
至邵武城外，見山鬱然深秀，問父老：彼有居者否？曰：有一苦行隱其中。聞撥草望煙起處獨進。苦行見至，欣然讓其廬曰：上人當興此。長揖而去，不知所之。聞飯木實飲谷而住十餘年。一日有老人來拜謁，聞曰：丈夫家何許，至此何求？老人曰：我家此山，有求於師。然我非人，龍也。以疲墮，行雨不職，上天有罸，當死，賴道力可脫。聞曰：汝得罪上帝，我何能致力？雖然，汝當易形來。俄失老人所在，視座榻旁，有小蛇尺許，延緣入袖中屈蟠。暮夜風雷挾坐榻，電砰雨射，山岳為搖振。而聞危坐不傾。達旦晴霽，垂袖，蛇墮地而去。
頃有老人至，泣淚曰：自非大士之力，為血腥穢此山矣。念何以報厚德。即穴巖下為泉，曰：他日眾多，無水何以成叢林。此泉所以延師也。泉今為湖，在半山，號龍湖。邦人聞其事，富者施財，貧者施力，翕然而成樓觀。游僧至如歸。
湖之側有神，極靈禍福。此邦民俗畏敬之，四時以牲饗祭。聞杖䇿至廟，與之約曰：能食素，持不殺戒，乃可為鄰。不然，道不同，不相為謀。何山不可居乎？是夕邦之父老夢神告語曰：聞禪師為我受戒，我不復血食，祭我當如比丘飯足矣。自是神顯異迹，護持此山。
聞將化，令擊鐘集眾，跏趺而坐，說偈：我逃世難來出家，宗師指示箇歇處。住山聚眾三十年，對人不欲輕分付。今日分明說似君，我斂目時齊聽取。於是斂目安坐，寂然良久，撼之，已化矣。塔于本山，諡圓覺禪師。
史不書名，但書僖宗二子：建王宸、益王陞。然亦失其母氏位及薨年月。傳不書聞受業受具所。讀偈曰：我逃世難來出家。疑石霜亦其落髮師歟？
禪師名道䖍，劉氏，福州侯官人也。容姿開豁明濟，氣壓叢林。至霜華，諸禪師見之，謂人曰：此道人從上宗門爪牙也。諸歿時，䖍作侍者，眾請堂中第一座，嗣諸住持。方議次，䖍犯眾曰：未可，須明先師意旨乃可耳。眾曰：先師何意？䖍曰：只如道古廟香鑪，一條白鍊，如何會？第一座曰：是明一色邊事。䖍曰：果不會先師意。於是第一座者起，炷香誓曰：我若會先師意，香煙滅則我脫去，不然煙滅不能脫。言卒而脫去。䖍拊其背曰：坐脫立亡，不無首座。會先師意即未也。廬于普會塔之旁。三年而去，經行於末山之下，住崇福寺。
僧問：無間中人，行什麼行？曰：畜生行。曰：畜生復行什麼行？曰：無間行。曰：此猶是長生路上人。曰：汝須知有不共命者。曰：不共什麼命？曰：長生氣不常。復曰：大眾還得命麼？欲知命，流泉是命，湛寂是身。千波競起，是文殊境界。一亘晴空，是普賢床榻。其次借一句子是指月，於中事是話月。從上宗門中事，如節度使符信。且如諸先德，未建許多名目，指陳已前，諸人約什麼體格商量？這裏不假三寸，試話會看！不假耳根試採聽看！不假兩眼試辨白看！所以道：聲前拋不出，句後不藏形。盡乾坤都來，是汝當人箇自體，向什麼處安眼耳鼻舌？莫向意根下圖度作解。盡未來際，亦未有休歇分。所以古人道：擬將心意學玄宗，大似西行却向東。
先是馬大師歿於豫章開元寺，門弟子懷海智藏輩，塟舍利於海昏石門。海亦廬塔十餘年，乃㳂馮川上車輪峯，逢司馬頭陀勸海留止，因不復還石門。䖍自九峯往游焉，遂成法席，為泐潭第一世，繼海遺蹤也。吳順義初，告眾安坐而化，塔于寺之西。號圓寂，諡大覺禪師。得法上首殷禪師。
禪師名無殷，生吳氏，福州人也。七齡，雪峯存禪師見之，愛其純粹，化其親，令出家。年二十，乃剃落受具。辭游方，至九峯。䖍公問：汝遠來何所見？當由何路出生死？對曰：重昏廓闢，盲者自盲。䖍笑，以手揮之曰：佛法不如是。殷不懌，請曰：豈無方便？曰：汝問我。殷理前語問之。曰：奴見婢慇懃。殷於是依止十餘年。䖍移居石門，亦從之。
及䖍歿，去游廬陵，至永新，見東南山奇勝，乃尋水而往，有故寺基，蓋文德中，異僧達奚道場，遂定居，學者雲集。唐後主聞其名，詔至金陵，問佛法大意。久之有旨，延居楊州祥光寺。懇辭歸西山。詔住翠巖，又住上藍寺。賜號澄源禪師。建隆元年庚申二月，示有微疾。三月二日令侍者開方丈，集大眾曰：後來學者，未識禾山，即今識取。於是泊然而化。閱世七十，坐夏五十。諡法性禪師，塔曰妙相。
贊曰：石霜言：徧界不曾藏。而其子聞公臨化曰：今日分明說似君，我斂目時齊聽取。九峯言：盡乾坤是汝當人自體，何處安眼耳鼻舌！而其子殷公臨化曰：後來學者未識禾山，即今識取。予觀其父子兄弟，語言行履，如形著影出，聲呼谷應。而近世禪者尚佇思，可悲憐也。
禪師名道膺，幽州玉田人也，生于王氏。兒稚中，骨氣深穩，言少理多。十歲出家於范陽延壽寺。又十五年，乃成大僧。其師使習毗尼，非其好，棄之。游方至翠微，會有僧自豫章來，夜語及洞上法席，於是一鉢南來，造新豐，謁悟本价禪師。价問：汝名什麼？對曰：道膺。价曰：何不向上更道？對曰：向上即不名道膺。价喜，以謂類其初見雲巖時祗對，容以為入室。
膺深入留雲峯之後，結庵而居。月一來謁价，价呵其未忘情，於道為雜。乃焚其庵，去海昏登歐阜。歐阜，廬山西北崦，冠世絕境也。就樹縛屋而居，號雲居。衲子亦追求，而集散處山間樹下，久成苫架。說法其下曰：佛法有什麼多事？行得即是。但知心是佛，莫愁佛不解語。欲得如是事，還須如是人。若是如是人，愁箇什麼？若云如是事即難，自古先德淳素任真，元來無巧設。
有人問：如何是道？或時答：㼾甎木頭作麼？皆重元來他根本，脚下實有力，即是不思議人，握土成金。若無如是事，饒汝說得簇花簇錦相似，直道我放光動地，世間更無過也。盡說了合殺頭，人總不信受。元來自家脚下虗無力。汝等譬如獵狗，但尋得有蹤跡底。若遇羚羊掛角時，非但不見蹤迹，氣息也不識。僧便問：羚羊掛角時如何？答曰：六六三十六。曰：會麼？僧曰：不會。曰：不見道無蹤迹。
又問：世尊有密語，迦葉不覆藏。如何是世尊密語？膺呼問者名曰：會麼？曰：不會。曰：汝若不會，世尊有密語。汝若會，迦葉不覆藏。乃曰：僧家發言吐氣，須有來由，莫當等閑。這裏是什麼所在？爭受容易？凡問箇事，也須識好惡。若不識尊卑良賤，不知觸犯，信口亂道，也無利益。竝家行脚，到處覔相似語，所以尋常向兄弟道：莫怪不相似，恐怕同學多去。第一莫將來，將來不相似言語，也須看他前頭八十老人出場屋。不是小兒戲，不是因循底事。一言參差，即千里萬里，難為収攝。蓋為學處容易不著力。敲骨打髓，須有來由。言語如鉗如夾、如鈎、如鏁，須教相續不斷始得。頭頭上具，物物上明，豈不是得妙底事。一種學，大須子細研窮，直須諦當，的的無差。到這裏有什麼䠄跣處？有什麼擬議處？向去底人，須常慘悚戢翼始得。若是知有底人，自解護惜，終不取次。十度發言，九度休去。為什麼如此？恐怕無利益。體得底人，心若臘月扇，口邊直得醭出。不是強為，任運如此。欲得與麼事，須是與麼人。既是與麼人，不愁恁麼事。恁麼事即難得。
又曰：汝等直饒學得佛邊事，早是錯用心了也。不見古人講得天花落、石點頭，尚不干自己事。自餘是什麼閑？如今擬將有限身心向無限中用，有什麼交涉？如將方木逗圓孔中，多少聱訛。若無與麼事，饒汝說得簇花簇錦，也無用處，未離情識在。若一切事須向這裏及盡，始得無過，方得出身。若有一毫髮去不盡，即被塵累，豈況便多？差之毫釐，過犯山岳。不見古人道：學處不玄，盡是流俗。閨閤中物，捨不得，俱為滲漏。直須向這裏及取去，及去及來，併盡一切事，始得無過。如人頭頭上了、物物上通，祇喚作了事人，終不喚作尊貴。將知尊貴一路自別，便是世間極重極貴物，不得將來向尊貴邊。須知不可思議，不當好心。所以古人道：猶如雙鏡，光光相對。光明相照，更無虧盈，豈不是一般！猶喚作影像邊事。如日出時，光照世間，明朗是一半，那一半喚作什麼？如今人未認得光影，門頭戶底粗淺底事，將作屋裏事又爭得？
又曰：得者不輕微，明者不賤用。識者不咨嗟，解者無厭惡。從天降下即貧窮，從地湧出即富貴。門裏出身則易，身裏出門則難。動則埋身千尺，不動則當處生苗。一言逈脫，獨㧞當時，語言不要多，多則無用處。
僧問：如何是從天降下即貧窮？曰：不貴得。又問：如何是從地湧出即富貴？曰：無中或有。又曰：了無所有，得無所圖。言無所是，行無所依，心無所託，及盡，始得無過。在眾如無眾，無眾如在眾。在身如無身，處世如無世，豈不是無嬈其德、超於萬類、脫一切覊鏁！千人萬人得，尚道不當自己。如今若得，共起初一般。古人曰：體得那邊事，却來這邊行李。那邊有什麼事？這邊又作麼生行李？所以道，有也莫將來、無也莫將去。現在底是誰家事？又曰：欲體此事，直似一息不來底人，方與那箇人相應。若體得這箇人意，方有少許說話分，方有少許行李分。暫時不在，如同死人，豈況如今，論年論月不在！如人長在，愁什麼家事不辦？欲知久遠事，祗在如今。如今若得，久遠亦得。如人千鄉萬里歸家，行到即是。是即一切總是，不是即一切總不是。直得頂上光焰生，亦不是。能為一切，一切不為道。終日貪前頭事，失却背後事。若見背後事，失却前頭事。如人不前後，有什麼事？
僧問：有人衣錦繡入來，見和尚後，為甚寸絲不掛？曰：直得琉璃殿上行，撲倒也須粉碎。乃曰：若有一毫許去及不盡，即被塵累，豈況更多！不見尋常道：升天底事，須對眾掉却。十成底事，須對眾去却。擲地作金聲，不須回頭顧著。自餘有什麼用處？不見二祖當時詩書愽覽，三藏聖教如觀掌中，因什麼更求達磨安心？將知此門中事不是等閑。所以道：智人不向言中取，得人豈向說中求！不是異於常徒，息一切萬累，道暫時不在塗路，便有來由。非但惡眷屬，善眷屬也覔不得。甚處去？通身去、歸家去、省覲去，始脫得諸有門去。去得牢籠，脫險難，異常徒。
又曰：如掌中觀物決定，決定方可隨緣。若一如此，千萬亦然。千萬之中，難為一二，一二不可得。不見道：顯照底人即易得，顯己底人即難得。不道全無，即是希有。若未得如此，不受強為。強為即生惱，生惱即退道，退道則罪來加身。即見不得，說什麼大話！汝既出家，如囚免獄，少欲知足，莫貪世榮，忍饑忍渴，志存無為。得在佛法中，十生九死，也莫相拋。出生入死，莫違佛法。斬釘截鐵，莫負如來。事宜無多，各自了取。有事近前，無事莫立。
膺住持三十年，道徧天下，眾至千五百人。南昌鍾王師尊之，願以為世世師。唐天復元年秋示微疾，十二月二十八日為大眾開最後方便，敘出世始卒之意，眾皆愴然。越明年正月三日，問侍者：今日是幾？對云：初三。師云：三十年後，但云祇這是。乃端然告寂。
禪師名元安，生淡氏，鳳翔南游人也。幼依懷恩寺祐律師剃髮受具。既長，通經論。初造翠微，無所契悟。北至臨濟，臨濟稱其俊爽可教。安自負，辭去。至夾山，庵于冢巔。夾山訝之，以書抵安，誡使者曰：此僧得書不發，明日當來，發之不來也。安得書果置之不答。使者具以告夾山，夾山曰：旦暮必至矣。俄報安至。夾山望見呵曰：雞栖鳳巢，非其同類，出去！安乃問曰：自遠趨風，請師一接。夾山曰：目前無闍梨，此間無老僧。安曰：錯。夾山曰：住住！且莫草草忩忩。雲月是同，谿山各異。截斷天下人舌頭則不無，闍梨爭教無舌人解語乎？安茫然不知答。夾山以杖擊之。夾山歿，眾以安次補住持。
久，移居洛浦，謂眾曰：末後一句始到牢關，把斷要津不通凡聖。欲知上流之士，不將佛祖言教貼在額上，如龜負圖，自取喪身之禍。指南一路，智者知疏。學道先須識得自己宗旨，方可臨機，不失其宜。祇如鋒鋩未兆已前，都無是箇非箇，瞥爾暫起見聞，便有張三李四。胡來漢去，四姓雜居。不親而親，是非互起。致使玄關固閉，識鏁難開。疑網羅籠，智刀劣剪。若不當陽曉示，迷子何以知歸？欲得大用現前，但可頓忘諸見。諸見若盡，昏霧不生。智照洞然，更無他物。以今學人觸目有滯，蓋為因他數量作解，被他數量該括方寸，不能移易。所以聽不出聲，見不超色。假饒併當門頭，淨潔自己，未能通明，還同不了。若也單明自己，法眼未明，此人祇具一隻眼。所以是非欣厭貫系，不得脫坼自由，謂之深可慜傷。各自努力！
唐光化元年戊午秋八月，誡門弟子曰：出家之法，長物不留，況其他哉！切須在念，時不待人。至十二月一日，又曰：吾旦夕行矣。有問問諸人，若對得，分付鉢袋子。曰：若道這箇是，即是頭上安頭；若道不是，即斬頭覔活。堂中第一座對曰：青山不舉足，日下不挑燈。安曰：去！汝扶吾宗不起。有彥從上座曰：去此二途，請和尚不問。安曰：未在，更道！彥從曰：彥從道不盡。安曰：我不管汝道不盡。曰：彥從無侍者，祗對和尚。安乃歸方丈。中夜喚彥從至曰：汝今日祗對老僧，甚有道理。據汝合體得先師意旨。先師道：目前無法，意在目前。不是目前法，非耳目所到。且道那句是賓、那句是主？彥從茫然不知。安曰：苦苦！二更時，眾請安代答。安曰：慈舟不泛滄波上，劒峽徒勞放木鵝。泊然而化。閱世六十有五，坐四十六夏。
贊曰：洞山价、夾山會，皆藥山的骨孫。其鍛鍊鉗鎚，可謂妙密。然价之宗至膺，纔有同安察後雲居簡而已。會之宗遂止於洛浦安公。莊子曰：北溟有魚，其名曰鯤，化而為鵬九萬里，風斯在下。然聽其自化也，使之化，則非能鵬也。膺安似之，其絕也，理之固然。
天台國師名德韶，處州龍泉人，生陳氏。母葉，夢白光觸體，覺而娠，生而傑異。年十五，有梵僧見之，拊其背曰：汝當出家，塵中無置汝所也。乃往依龍歸寺剃髮。十八詣信州開元寺受滿分戒。
後唐同光中，謁舒州投子庵主，不契。造龍牙遯禪師，問：雄雄之尊，因什麼親近不得？遯曰：如火與火。曰：忽遇水來，又作麼生？遯曰：汝不會我語。又問：天不蓋，地不載，此理如何？遯曰：合如是。韶惘然，固要為說。遯曰：道者汝向後自會去。
時疎山有矮師叔者，精峭號能齧鏃機。韶問：百帀千重是何人境界？矮曰：左搓芒繩縛鬼子。曰：不落古今請師說。矮曰：不說。曰：為什麼不說？矮曰：箇中不辨有無。韶曰：師今善說。矮駭之。久而辭去，所至少留。見知識五十四人，括磨搜剝，窮極隱秘，不知端倪，心志俱疲。
至曹山，但隨眾而已，無所咨參。有僧問法眼禪師曰：十二時中，如何得頓息萬緣去？法眼曰：空與汝為緣耶？色與汝為緣耶？言空為緣，則空本無緣；言色為緣，則色心不二。日用果何物為汝緣乎？韶聞悚然異之。又有問者曰：如何是曹源一滴水？法眼曰：是曹源一滴水。於是韶大悟於座下，平生凝滯，渙若氷釋，感涕沾衣。法眼曰：汝當大宏吾宗，行矣！無自滯。於是游天台，觀智顗禪師遺蹤如故居，睠然有終焉之心。
初寓止白沙時，吳越忠懿王以國子刺台州，雅聞韶名，遣使迎之，申弟子之禮，日夕問道。韶曰：他日為覇主，無忘佛恩。漢乾祐元年戊申，王嗣國位，遣使迎至尊，事之以為國師焉。
韶說法簡而要，撥去枝葉。曰：古聖方便，猶如河沙。六祖曰：非風幡動，仁者心動。是為無上心印、至妙法門。我輩稱祖師門下士何以解之？若言風幡不動，汝心妄動；若言不撥風幡，就風幡處通取；若言風幡動處是什麼？若言附物明心，不須認物；若言色即是空；若言非風幡動。應須妙會，與祖師意旨了沒交涉。既非種種解會，合如何知悉？若真見去，何法門不明？雖百千諸佛方便，一時洞了。
或問：如何是古佛心？答曰：此問不弱。又問：亡僧遷化，向何處去？曰：終不向汝道。曰：為什麼不道？曰：恐汝不會。問：那吒太子析肉還母，析骨還父，然後化生於蓮花之上，為父母說法。未審如何是太子身？曰：大家見上座問故。每曰：大凡言句，應須絕滲漏乃可。僧隨問：如何是絕滲漏句？曰：汝口似鼻孔。又曰：眼中無色識，色中無眼識，眼識二俱空，何能令見色？是眼則不能自見其己體。若不能自見，云何見餘物？古聖方便，皆為說破。若於此明得寂靜法，不寂靜法也収盡。明得遠離法，不遠離法亦收盡。未來現在，亦無遺餘。名一法界，何有遮障！各自信取。
僧義寂者謂韶曰：智者之教，年祀寖遠，必多散失，唯新羅國有善本。願藉禪師慈力致之，使再開東土人天眼目。於是韶以聞忠懿王，遣使航海，傳寫以還。而韶適與智者同姓，疑其後身也。
開寶四年辛未，華頂西峯忽摧，聲震山谷。六月有星隕于峯頂，林木皆白。二十八日集眾告別而化，閱世八十有二，坐六十有五夏。
贊曰：聞僧問法眼：如何是曹源一滴水？而法眼但曰：是曹源一滴水。韶乃開悟。夫問詞答語，無所增損，所謂悟者何？自而發之。及觀韶所對問者，如問：古佛心。對曰：此問不弱。如問：如何是太子身？對曰：大家見上座問。則問答之間，不令意根椿立。蓋甞曰：大凡言句，須絕滲漏。而學者方爭趨微妙之域，欲見祖師之心，譬如趨越而首燕也歟。
禪師名通玄，生程氏。其先郢州長壽人也。幼依郢之仁王寺沙門惠超。超陰察之，外純深，中頴悟。超奇之，為落髮受具。即游洛中，聽毗尼部。棄去，至武陵，謁德山鑒禪師。鑒時已臘高，門風益峻，門下未有遘之者。而鑒獨以玄為奇。然玄不大徹透，辭去，至高安，謁价禪師。价與語，喜，撫之曰：掌有神珠，白晝示人，人且按劒，況玄夜乎？子可貴也。玄曰：但不識珠者耳。倘識之，亦無晝夜。价稱之以為俊士。价歿，廬于塔旁三年，而學者來依從日盛。玄曰：大平時世，饑餐困臥，復有何事！吾本無事，汝與麼來相尋，是無事生事。無事生事，道人所忌，何不各自歇去？
中和初，拜辭其塔。北游，久之南還，寓止豫章。南平鍾王執弟子禮，北面而師事之。玄厭城居，思超放山林，王為買末山，建精舍，號隆濟，以延之，學者風靡而至。或問：自心他心，得相見否？玄曰：自己尚不見，他人何可觀？又問：罪福之性，如何了達，得無同異？玄曰：絺綌不禦寒。又甞問僧：近自何處來？曰：閩嶺。玄曰：遠涉不易。曰：不難，動步便到。玄曰：有不動步者麼？僧云：有。玄曰：爭得到此間？其僧不能對。玄以杖逐之。
玄謂門弟子曰：佛意祖意，如手展握。先師安立五位，發明雲巖宗旨。譬如神醫冶病，其藥只是尋常用者。語忌十成，不欲斷絕。機忌觸犯，不欲染汙。但學者機思不妙，唯尋九轉靈丹，云能起死，是大不然。法華經有化城一品，佛祖密說，熟讀分明。大通智勝佛，壽五百四十萬億那由他劫。其坐道場，破魔軍已，垂得阿耨多羅三藐三菩提，而諸佛法不現在前。如是一小劫，乃至十小劫。結跏趺坐，身心不動，而諸佛法猶不在前。言垂成者，言一小劫。言十小劫者，是染汙、是斷絕。又曰：爾時，忉利諸天先為彼佛於菩提樹下敷師子座，高一由旬。佛於此座，當得阿耨多羅三藐三菩提。適坐此座時，諸梵天王，雨眾天花，面百由旬，香風時來，吹去萎花，更雨新者，如是不絕。滿十小劫，供養於佛，常擊天鼓，其餘諸天作天伎樂，常雨此華。四王諸天為供養佛，常擊天鼓，其餘諸天作天伎樂，滿十小劫，至於滅度，亦復如是。諸比丘，大通智勝佛過十小劫，諸佛之法乃現在前，成阿耨多羅三藐三菩提。言過十小劫者，偏正回互之旨也。祖師曰藉教悟宗者，夫豈不然哉！
偽唐乾寧三年二月十七日晨，興誡其徒曰：無虗度光陰，無虗消信施。既已出家，唯道是履，名大丈夫。於是寂然在定，至三月二十日乃化。閱世六十有三，坐四十有二夏。
贊曰：巖頭曰：但識綱宗，本無寔法。玄言語忌十成，不欲斷絕；機忌觸犯，不欲染汙者，綱宗也。至引法華以證成，明佛祖之密說，泮然無疑。藉教以悟宗，夫豈虗語哉！余至九峯拜其塔，碑已斷壞，不可識。有木碑書其略如此耳。今其宗枝，皆不及玄所示綱宗，何也？
禪師名道齊，生金氏，南昌人也。幼依百丈明照禪師得度。種性猛利，經行燕坐，以未明己事為憂。持一鉢徧歷叢林，學心不息。時法燈禪師住南昌上藍，齊往依之。法燈使知藏司。法燈偶見齊，呼曰：每見舉祖師西來意話，藏主如何商略？齊曰：不東不西。法燈曰：若與麼會，了無交涉。曰：未審尊意如何？法燈良久曰：西來有甚意？便去。齊於是頓悟其旨。
初住高安大愚，有搜玄拈古代別之語盛行諸方，號東禪。甞謂門弟子曰：達磨言：此方經唯楞伽可以印心。吾讀此經，偈曰：諸法無法體，而說唯是心。不見於自心，而起於分別。可謂大慈悲父，如實極談。我輩自不領受，背負恩德，如恒河沙。
或問曰：然則見自心，遂斷分別乎？齊曰：非然也。譬如調馬，馬自見其影而不驚。何以故？以自知其影從自身出故。吾以是知，不斷分別，亦捨心相也。祇今目前如實而觀，不見纖毫。祖師曰：若見現在，過去未來亦應見。若不見過去未來，現在亦不應見。此語分明，人自迷昧。
或又問：龍濟曰：一切鐘鼓本無聲。如何信之無聲？齊曰：祖師曰：如鼓聲無有作者，無有住處，畢竟空故，但誑凡夫耳。若鼓聲是實有，鐘聲俱擊，應不相參。所以玄沙曰：鐘中無鼓響，鼓中無鐘聲，鐘鼓不交參，句句無前後。若不當體寂滅，如何得句句無前後耶？
後移住幽谷山雙林禪院，又遷住雲居，凡二十年。至道三年丁酉九月示疾，八日申時，令擊鐘集眾。維那白眾已集，齊笑敘出家本末，揖謝輔弼叢席者曰：今日老僧以風火相逼，特與諸人相見。且向什麼處見？向四大五陰處見耶？六入十二處見耶？是種種處不可見。則只今相問者是誰？若真見得，可謂後學有賴。良久，曰：吾化後，當以院事累契瓌。乃化。閱世六十有九，坐四十有八夏。
贊曰：余讚大愚東禪碑，碑載齊悟契之緣。法燈曰：西來有甚意？以校傳燈，曰他家自有兒孫在之語，誤也。昔有僧問趙州：如何是祖師西來意？答曰：庭前栢樹子。又隨而誡之曰：汝若肯我與麼道，我則辜負汝；汝若不肯我與麼道，我則不辜負汝。而昧者勦之，使古人之意不完，為害甚矣，故併錄之。
祖師名本先，生鄭氏，溫州永嘉人也。兒稚不甘處俗，去依集慶院沙門某。年二十五為沙彌。詣天台國清寺，受滿分戒。即造韶國師，服勤十年。住瑞鹿寺，足不歷城邑，手不度財帛。不設臥具，不衣繭絲。卯齋終日，宴坐申旦。誨誘門弟子踰三十年，其志彌厲。
謂眾曰：吾初見天台，言下便薦。然千日之內，四威儀之中，似物礙膺，如讎同處。一日忽然猛省，譬如洗面摸著鼻孔。作偈三首，曰：非風幡動仁心動，自古相傳直至今。今後水雲人欲曉，祖師真是好知音。又曰：若是見色便見心，人來問著方難答。若求道理說多般，辜負平生三事衲。又曰：曠大劫來只如是，如是同天亦同地。同地同天作麼形，作麼形兮無不是。乃又曰：華嚴稱佛身充滿於法界，是真箇也無？且如佛身既已充滿法界、菩薩界、緣覺聲聞界、人天修羅界、餓鬼畜生地獄界，應無處蹲。如是理論，太煞聱訛。尋常說諸法所生，唯心所現，且道即今五根所對六境，與汝是同耶是別耶？同則何不作一塊，別則如何說唯是一心？大須著精彩，佛法不是等閑。
大中祥符元年二月，謂門弟子如晝曰：為我造箇卵塔，塔成我行矣。八月望日畢工，遠近道俗造山，唯恐其後。是日如平居，至午時，安坐方丈，手結寶印。謂如晝曰：古人曰：騎虎頭，撩虎尾。中央事作麼生？如晝曰：也祇是如晝。先曰：汝問我。如晝乃問：騎虎頭，撩虎尾，中央事作麼生？先曰：我也弄不出。於是奄然開一目，微視而寂。閱世六十有七，坐四十有二夏。長吏以其事聞，有詔本州常加檢視。如晝乃奉其平生所著竹林集十卷、詩辭千餘首，詣闕上進，詔藏秘閣，如晝特賜紫衣。
贊曰：讀先傳，校傳燈語句，詳略少異耳。夫自心非外有，妄盡而自返。則於生死之際，超然自得如此。然余每怪前聖平日機辯，皆不可犯。至臨終之日，皆弭光泯氣。洞山曰：吾閑名已謝。臨濟曰：誰知吾正法眼藏，向這瞎驢邊滅！今先又曰：我也弄不出。嗚呼，其有旨要乎！
禪師名緣德，生杭州臨安黃氏。年十七，師事東山老宿勤公剃髮受具。神觀靖深，中空外夷。以精進為佛事。年二十四，徧游諸方，爛熳叢席。
至襄州清谿，謁進禪師，捿遲不去。久之，江南李氏有國日，德混跡南昌之上藍寺。楚國宋公齊丘至於經堂，僧眾趨迎，德閱經自若。宋公傍立睨之。德不甚顧答。宋公問：上座看甚經？德舉示之。宋公異焉，力請住舍利、幽谷、雙嶺諸剎。德無所事，去留所至，頹然默坐而已，而學徒自成規矩。
平生著一衲裙，以繩貫其褶處，夜申其裙以當被。後主聞其名，致至金陵問佛法大意，留禁中。又創寺以居之。昭惠后以其子宣城公薨，施錢建寺於廬山之陰石耳峯之下。開基日，得金像觀世音於地中，賜名圓通焉。本朝遣使問罪江南後主，納土矣，而胡則者據守九江不降。大將軍曹翰部曲渡江入寺，禪者驚走，德淡坐如平日。翰至，不起不揖。翰怒呵曰：長老不聞殺人不眨眼將軍乎？德熟視曰：汝安知有不懼生死和尚耶？翰大奇，增敬而已，曰：禪者何為而散？德曰：擊鼓自集。翰遣裨校擊之，禪無至者。翰曰：不至，何也？德曰：公有殺心故爾。德自起擊之，禪者乃集。翰再拜，問決勝之筞，德曰：非禪者所知也。
太平興國二年十月七日，升堂曰：脫離世緣，乃在今日。以衲衣并所著木屐，留付山中。使門人累青石為塔，曰：他日塔作紅色，吾再至也。乃化。閱世八十，坐六十有三夏。諡曰道濟禪師。
禪師名光湧，豫章豐城章氏子。母乳之夕，神光照庭，厩馬皆驚，因以光湧名之。七歲誦詩、禮，曉大義。十三學經論，輙能講解。開元寺有尊宿，史忘其名，有異能解，見湧嘆曰：法中俊人也！以維摩經旨決授之。時仰山寂禪師住南昌之石亭寺，湧父事之，得度。十九詣襄州壽山寺，戴律師受滿分戒。北游謁臨濟，臨濟曰：汝師明眼，乃不事之，遠游何為？湧因南歸，執勤累歲。
先是石亭見來參者，必問曰：來作麼？曰：禮覲和尚。又問：還見和尚麼？曰：見。又問：和尚何似驢？參者無能對，脫對亦不契。忽問湧，湧對曰：光湧見和尚亦不似佛。石亭曰：若不似佛，似箇什麼？湧曰：若更有所似，與驢何別？石亭大驚，曰：凡聖兩忘，情盡體露。吾以此語驗人已二十年，無決了者。噫！子真利根，當自保任。吾不能盡，子異日當自知耳。指以謂人曰：此子肉佛，可以化人也。石亭歿，湧然第三指以報法，又然第二指以報親。偽唐天祐元年，南昌帥南平王鍾傳盡禮迎至府。使至不起，於是州牧縣尹至不起，道俗頓集亦不起。乃共訴之曰：師不起，貽郡縣之咎。於是不得已從之。遂嗣石亭法席，學者歸之如雲。十四年秋還仰山。偽唐昇元二年夏，無疾而化。閱世八十有九，坐七十夏。
禪師名守初，出於傅氏，鳳翔良原人也。兒時聞鐘梵聲，輙不食，危坐終日。母呂試之，不餵亦不索。年十六跪白求出家，呂許之。依渭州崆峒沙門志諗剃髮。詣涇州舍利律師淨圓，受具足戒。始游律肆，執卷坐睡。棄去，歷咸秦。
自襄漢南，至長沙坐夏。夏休詣雲門偃禪師。偃問：近離何處？對曰：查渡。又問：夏在何處？對曰：湖南報慈。又問：幾時離？對曰：八月二十五。偃曰：放汝三頓棒。初罔然，良久又申問曰：適來祗對，不見有過。乃蒙賜棒，實所不曉。偃呵曰：飯袋子。江西湖南便爾商略。初默悟其旨，曰：他日正當於無人煙處，不畜粒米，飯十方僧。即日辭去，北抵襄漢。
偽漢乾祐元年，眾請住洞山，禪其律居。謂學者曰：語中有語，名為死句；語中無語，名為活句。諸方只具啐啄同時眼，不具啐啄同時用，到此實難得人。但愛不動一塵、不撥一境，見事便道。若此輩東西南北不知其數，要得脫略窠臼，活人眼目，不道都無，但可言少。皆坐不達根原，落在陰界，妄以為安，不知陷在死水，弄箇無尾胡孫。臘月三十日，鼓已打破，胡孫走却，手脚忙亂，悔無所及。若是衲僧，凍殺饑殺，終不著渠鶻臭布衫。
本朝大平興國六年，尚書石公、襄帥趙公交章奏，初有道行，化于此邦，補助聖化。有旨賜徽號、紫伽梨，旌異之。住山四十年，道徧天下。淳化元年秋七月，無疾跏趺而化。閱世八十有一，坐六十有五夏。
禪師諱自嚴，生鄭氏，泉州同安人也。年十一棄家，依建興臥像寺沙門契緣為童子。十七為大僧，游方至廬陵，謁西峯耆宿雲豁。豁者，清涼智明禪師高弟，雲門嫡孫也。太宗皇帝甞詔至闕，舘於北御園舍中。習定久之，懇之還山。公依止五年，密契心法。辭去，渡懷仁。江有蛟，每為行人害。公為說偈誡之，而蛟輙去。過黃楊峽，渴欲飲，會溪涸，公以杖擿之而水得。父老來聚觀，合爪以為神。公遯去。武平南黃石巖多蛇虎，公止住，而蛇虎可使令。四遠聞之大驚，爭敬事之。民以雨暘，男女禱者隨其欲，應念而獲。家畫其像，飲食必祭。鄰寺僧死，公不知法當告官，便自焚之。吏追捕坐庭中問狀，不答，索紙作偈曰：雲外野僧死，雲夜野僧燒。二法無差互，菩提路不遙。而字畫險勁，如擘窠大篆。吏大怒，以為狂且慢已，去僧伽棃，曝日中。既得釋，因以布帽其首，而衣以白服。公恨所說法，聽者疑信半，因不語者六年。巖寺當輸布，而民歲代輸之。公不忍，折簡置布束中，祈免。吏張曄、歐陽程者，相顧怒甚，追至問狀，不答。以為妖，火所著帽，明鮮。又索紙作偈曰：一切慈忍力，皆吾心所生。王官苦拘束，佛法不流行。自是時亦語。
去游南康槃古山。先是西竺波利尊者經始讖曰：却後當有白衣菩薩來興此山。公住三年，而成叢林。乃還南安。江南眠槎為行舟礙，公舟過焉，摩挲之曰：去去！莫與人為家槎。一夕蕩除之。有僧自惠州來曰：河源有巨舟著沙，萬牛挽不可動。願得以載甎，建塔于南海，為眾生福田。公曰：此陰府之物，然付汝偈取之。偈曰：天零㶚水生，陰府船王移。莫立沙中久，納福廕菩提。僧即舟倡偈，而舟為動，萬眾懽呼。至五羊，有巨商從借以載，僧許之，方解繂，俄風作，失舟所在。有沙彌無多聞性，而事公謹愿。公憐之，作偈使誦，久當聰明。偈曰：大智發於心，於心何處尋？成就一切義，無古亦無今。於是世間章句，吾伊上口。公示人多以偈，然題贈以之中四字於其後，莫有識其旨者。異跡甚著。所屬狀以聞，詔佳之。宰相王欽若、大參趙安仁已下皆獻詩。公未甞視，置承塵上而已。
淳化乙卯正月初六日，集眾曰：吾此日生，今正是時。遂右脇臥而化，閱世八十有二，坐六十有五夏。諡曰定光圓應禪師。
贊曰：圓通誚曹將軍而不屈，問軍旅事而不答，此其識能知宗也。南塔初不受南平王之請，及聞移禍及人，因屑就之，此其行高一世也。學者囿於法愛，故初公語分生死，所以發其機。至於定應，則全提大用，於其化時曰：吾此日生。於化時而曰生，最後之訓也。臨禍福死生之際，能如彼四老人，則正宗已墜之綱尚可理也。
禪師名居遯，生於郭氏，撫州南城人也。年十四，依吉州滿田寺剃落。又六年，詣嵩嶽受具。遯風骨癯甚，視瞻凝遠，性夷粹，語論英發。初謁翠微不契，至臨濟亦不契。乃造洞山悟本价禪師，問：如何是祖師西來意？价曰：待洞水逆流即告汝道。遯豁然大悟，研味其旨，悲欣交集。服勤八年，日增智證，价稱其能。馬氏方據有長沙，興崇梵坊，聞遯名，請說法于龍牙法濟禪寺。
僧問：如何是道？遯曰：無異人心。又曰：夫言修道者，此是勸諭之詞、接引之語。從上已來，無法與人，只是相承種種方便，為說出意旨，令識自心。究竟無法可得、無道可修，故云菩提道自然。今言法者是軌持之名，道是眾生體性。未有世界，早有此性。世界壞時，此性不滅。喚作隨流之性，常無變易，作麼生可持以與人，又可作意而修得哉？僧又問：如何是祖師西來意？遯曰：待石烏龜解語，即向汝道。進曰：石龜語也。曰：向汝道什麼？其僧亦悟。又僧問：大庾嶺提不起時如何？遯曰：六祖為什麼將得去？又問：維摩掌擎世界，未審維摩在什麼處立？遯曰：汝道維摩掌擎世界？其對機峻峭無滲漏類如此。
偽梁龍德五年癸未八月示疾。九月十三日夜半，有大星殞于方丈前，詰旦加趺而化。閱世八十有九，坐六十有九夏。
贊曰：予觀龍牙偈曰：學道先須有悟由，還如曾鬬快龍舟。雖然舊閣閑田地，一度嬴來方始休。君若隨緣得似風，吹沙走石不勞功。但於事上通無事，見色聞聲不用聾。皆清深精密。如其為人，疑問翠微、臨濟祖意，度禪板、蒲團。機語在已見洞山之後。雪竇以瞎龍死水罪之，龍牙聞之必大笑。
智覺禪師者，諱延壽，餘杭王氏子。自其兒稚，知敬佛乘。及冠，日一食，誦法華經，五行俱下，誦六十日而畢。有羊群跪而聽。年二十八，為華亭鎮將，甞舟而歸錢塘，見漁船萬尾戢戢，惻然意折，以錢易之，放于江。裂縫掖，投翠嵓永明禪師岑公，學出世法。會岑遷止龍冊寺，吳越文穆王聞其風悅慕，聽其棄家為剃髮。自受具，衣不繒纊，食無重味，持頭陀行。甞習定天台天柱峯之下，有烏類尺鷃巢衣襵中。
時韶國師眼目出間，北面而師事之。韶曰：汝與元帥有緣，它日大作佛事，惜吾不及見耳。初說法於雪竇山，建隆元年，忠懿王移之于靈隱新寺，為第一世。明年又移之于永明寺，為第二世，眾至二千人，時號慈氏下生。指法以佛祖之語為銓準，曰：迦葉波初聞偈曰：諸法從緣生，諸法從緣滅。我師大沙門，甞作如是說。此佛祖骨髓也。龍勝曰：無物從緣生，無物從緣滅。起唯諸緣起，滅唯諸緣滅。乃知色生時但是空生，色滅時但是空滅。譬如風性本不動，以緣起故動。儻風本性動，則寧有靜時哉？密室中若有風，風何不動？若無風，遇緣即起。非特風為然，一切法皆然。維摩謂文殊師利曰：不來相而來，不見相而見。文殊乃曰：如是，居士，若來已更不來；若去已更不去。所以者何？來者無所從來，去者無所至。所可見者，更不可見。此緣起無生之旨也。
僧問：長沙偈曰：學道之人未識真，只為從來認識神。無始時來生死本，癡人喚作本來人。豈離識性別有真心耶？智覺曰：如來世尊於首楞嚴會上，為阿難揀別詳矣，而汝猶故不信。阿難以推窮尋逐者為心，遭佛呵之。推窮尋逐者，識也。若以識法隨相行，則煩惱名識，不名心也。意者，憶也。憶想前境起於妄，並是妄識，不干心事。心非有無，有無不染；心非垢淨，垢淨不汙。乃至迷悟凡聖、行住坐臥，竝是妄識，非心也。心本不生，今亦不滅。若知自心如此，於諸佛亦然。故維摩曰：直心是道場。無虗假故。
智覺以一代時教流傳此土，不見大全，而天台、賢首、慈恩性相三宗，又互相矛盾。乃為重閣，舘三宗知法比丘，更相設難，至波險處，以心宗旨要折中之。因集方等秘經六十部、西天此土聖賢之語三百家，以佐三宗之義，為一百卷，號宗鏡錄。天下學者傳誦焉。
僧問：如和尚所論宗鏡，唯立一心之旨，能攝無量法門。此心含一切法耶？生一切法耶？若生者，是自生歟？從他而生歟？共生無因而生歟？
答曰：此心不縱不橫、非他非自。何以知之？若言含一切法，即是橫。若言生一切法，即是縱。若言自生，則心豈復生心乎。若言他生，即不得自，矧曰有他乎。若言共生，則自他尚無有，以何為共哉。若言無因而生者，當思有因尚不許言生，況曰無因哉。
僧曰：審非四性所生，則世尊云何說意根生意識，心如世畫師，無不從心造？然則豈非自生乎？又說心不孤起，必藉緣而起。有緣思生，無緣思不生。則豈非他生乎？又說所言六觸因緣生六受，得一切法。然則豈非共生乎？又說十二因緣，非佛天人修羅作，性自爾故。然則豈非無因而生乎？
智覺笑曰：諸佛隨緣差別，俯應群機，生善破惡，令入第一義諦。是四種悉檀方便之語。如以空拳示小兒耳，豈有實法哉！
僧曰：然則一切法是心否？曰：若是即成二。僧曰：審爾則一切不立俱非耶？曰：非亦成二。汝豈不聞首楞嚴曰：我真文殊，無是文殊。若有是者，則二文殊。然我今日非無文殊，於中實無是非二相。僧曰：既無二相，宗一可乎？曰：是非既乖大旨，一二還背圓宗。僧曰：如何用心，方稱此旨？曰：境智俱亡，云何說契？僧曰：如是則言思道斷，心智路絕矣。曰：此亦強言，隨他意轉。雖欲隱形，而未忘跡。僧曰：如何得形迹俱忘？曰：本無朕跡，云何說忘？僧曰：我知之矣。要當如人飲水，冷暖自知。當大悟時節，神而明之。
曰：我此門中，亦無迷悟、明與不明之理。撒手似君無一物，徒勞辛苦說千般。此事非上根大器，莫能荷擔。先德曰：盡十方世界，覔一人為伴，無有也。又曰：止是一人承紹祖位，終無第二人。若未親到，謾疲神思。借曰玄之又玄，妙之又妙。但是方便門中，旁贊助入之語。於自己分上親照之時，反視之，皆為魔說。虗妄浮心，多諸巧見，不能成就圓覺。但以形言迹，文彩生時，皆是執方便門，迷真實道。要須如百尺竿頭，放身乃可耳。
僧曰：願乞最後一言。
曰：化人問幻士，谷響答泉聲。欲達吾宗旨，泥牛水上行。
又甞謂門弟子曰：夫佛祖正宗，則真唯識。纔有信處，皆可為人。若論修證之門，則諸方皆云功未齊於諸聖。且教中所許初心菩薩，皆可比知。亦許約教而會，先以聞解信入，後以無思契同。若入信門，便登祖位。且約現今世間之事，眾世界中第一比知，第二現知，第三約教而知。第一比知者，且如即今有漏之身，夜皆有夢，夢中所見好惡境界，憂喜宛然。覺來牀上安眠，何曾是實，並是夢中意識思想所為，則可比知覺時之事，皆如夢中無實。夫過去、未來、現在三世境界，元是第八阿賴耶識親相分，唯是本識所變。若現在之境，是明了意識分別。若過去未來之境，是獨散意識。思惟夢覺之境雖殊，俱不出於意識，則唯心之旨，比況昭然。第二現知者，即是對事分明，不待立況，且如現見青白等物時，物本自虗，不言我青我白，皆是眼識分與同時意識計度分別為青為白。以意辨為色，以言說為青，皆是意言自妄安置。以六塵鈍故，體不自立，名不自呼。一色既然，萬法咸爾，皆無自性，悉是意言。故曰：萬法本閑而人自閙。是以若有心起時，萬境皆有；若空心起處，萬境皆空。則空不自空，因心故空；有自不有，因心故有。既非空非有，則唯識唯心。若無於心，萬法安寄？又如過去之境，何曾是有？隨念起處，忽然現前。若想不生，境亦不現。此皆是眾生日用，可以現知，不待功成，豈假修得。凡有心者，並可證知。故先德曰：如大根人，知唯識者，恒觀自心，意言為境。此初觀時，雖未成聖，分知意言，則是菩薩。第三約教而知者，大經云：三界唯心，萬法唯識。此是所現本理、能詮正宗也。
智覺乘大願力，為震旦法施主，聲被異國。高麗遣僧，航海問道。其國王投書，敘門弟子之禮，奉金絲織成伽棃、水精數珠、金澡缾等，并僧三十六人，親承印記。相繼歸本國，各化一方。
以開寶八年乙亥十二月示疾。二十六日辰時，焚香告眾，跏趺而化。明年正月六日，塔于大慈山。閱世七十有二，坐四十有二夏。
贊曰：予初讀自行錄。錄其行事，日百八件。計其貌狀，必枯悴尫劣。及見其畫像，凜然豐碩，眉目秀拔，氣和如春。味其平生，如千江之月。研其說法，如禹之治水，孔子之聞韶、羿之射，王良之御，孫子之用兵，左丘明太史公之文章。嗚呼！真乘悲願而至者也。
禪師名道簡，其先范陽人，史失其氏。天姿粹美，閑靜寡言。童子剃落，受滿分戒。徧游叢席，造雲居，謁膺禪師。膺與語連三日，大奇之，而誡令刻苦事眾。於是簡躬探井臼，司樵㸑，徧掌寺務，不妨商略古今，眾莫有知者，以臘高為堂中第一座。
先是高安洞山有神靈甚，膺公住三峰時受服役。既來雲居，神亦從至，舍於枯樹之下而樹茂，號安樂樹神。屬膺將順寂，主事僧白曰：和尚即不諱，誰可繼者？曰：堂中簡。主事僧意不在簡，謂令揀選可當說法者。僉曰：第二座可然。且攝禮先請簡，簡豈敢當也。既申請，簡無所辭讓。即自持道具入方丈，攝眾演法自如。主事僧大沮，簡知之，一夕遁去，安樂樹神者號泣。詰旦，眾追至麥莊，悔過迎歸，聞空中連呼曰：和尚來也！
僧問：如何是和尚家風？曰：隨處得自在。問：維摩豈不是金粟如來？曰：是。曰：為什麼却在釋迦會下聽法？曰：他不爭人我。問：如何是朱頂王菩薩？曰：問這赤頭漢作麼？問：橫身蓋覆時如何？曰：還蓋得麼？問：虵子為什麼吞却虵？師曰：在理何傷？問：諸佛道不得處，和尚還道得麼？曰：汝道什麼處諸聖道不得？問：路逢猛虎時如何？曰：千人萬人不逢，偏汝便逢。問：獨宿孤峰時如何？曰：閑著七間僧堂不宿，阿誰教汝孤峰獨宿？問：古人云：若欲保任此事，直須向高高山頂立，深深海裏行。意旨如何？曰：高峰深海，逈絕孤危，似汝閨閤中軟暖麼？又問：叢林多好論尊貴邊事如何？曰：要汝知大唐天子不書斷，會麼？
簡契悟精深，履踐明驗。而對機應物，度越格量，天下宗之。師壽八十餘，無疾而化，廬州帥張崇為建塔于本山。
贊曰：大陽明安甞疏藥山之語曰：高高山上標不出，深深海底藏不沒。其兒孫遵承之，以為妙得其旨。及聞雲居之言，則如真虎踞地而吼，百獸震恐。乃悟明安所示，蓋裴旻之虎也。予為作偈曰：高高山上立，深深海底行。道人行立處，塵世有誰爭。無間功不立，渠儂尊貴生。詶君顛倒欲，枯木一枝榮。
禪師名智暉，咸秦人，生高氏。童稚時至精舍，輙留止如家。圭峯溫禪師見而異之，為剃髮。年二十受滿足戒，師事高安白水本仁禪師。十年而還洛京，愛中灘佳山水，創屋以居，號溫室院。日以施水給藥為事，人莫能淺深之。梁開平五年，忽欲還圭峯，山行翛然，深往坐巖石間，如常寢處。顧見磨衲、數珠、銅缾、椶笠藏石壁間，觸之即壞，斂目良久曰：此吾前身道具也。因就其處建寺，以醻夙心。方薙草，有祥雲出眾峯間，遂名曰重雲，虎豹引去。有龍湫險惡不可犯，暉督役夷塞之以為路。龍亦移他處，但見雲雷隨之。後唐明宗聞而佳之，賜額曰長興。
住持餘四十年。節度使王彥超微時甞從暉游，欲為沙門。暉熟視曰：汝世緣深，當為我家垣牆。彥超後果鎮永興，申弟子之禮。
周顯德三年夏，詣永興與彥超別，囑以護法。彥超泣曰：公遂忍棄弟子乎？暉笑曰：借千年亦一別耳。七月二十四日書偈一首曰：我有一間舍，父母為修蓋。住來八十年，近來覺損壞。早擬移別處，事涉有憎愛。待他摧毀時，彼此無妨礙。乃跏趺而化。閱世八十有四，坐六十有四夏。
初暉居中灘，有病比丘，為眾惡棄之。比丘哀曰：我以夙業白癩，師能為我洗摩。暉為之無難色。俄有神光異香，方訝之，忽失所在。歸視瘡痂，亦皆異香也。
禪師名幼璋，唐相國夏侯孜之猶子也。大中初，伯父司空出鎮廣陵。璋方七歲，游慧照寺，聞誦妙法蓮華經，於是跪伯父前，求出家。伯父難之，璋因不飲食，不得已許之。依慧遠禪師剃髮，又十年受具足戒。年二十五，游方至高安，見白水，又謁署山。二大老皆器許焉。
咸通十三年，見騰騰和尚者於江陵。騰騰囑曰：汝往天台，尋靜而居，遇安即止。已而又見憨憨和尚者，憨拊之曰：汝却後四十年，有巾子山下菩薩，王於江南，于時我法乃昌。遂去。璋至天台山，於靜安鄉建福唐院，已符騰騰之言。又住隱龍院。中和四年，浙東饑疫，璋於溫、台、明三郡，収瘞遺骸數千，時謂悲增大士。乾寧中，雪峯甞見之，以椶櫚拂子授璋而去。天祐三年，錢尚父遣使童建齎衣服香藥入山，致請至府。署志德大師舘于功臣院，日夕問道。辭還山，尚父不可，乃建瑞龍寺於城中以延之，禪者雲趨而集，又契憨憨之語。
甞謂門弟子曰：老僧頃年，游歷江外嶺南、荊湖。但有知識叢林，無不參問來。蓋為今日與諸人聚會，各要知箇去處。然諸方終無異說，只教諸人歇却狂心，休從他覔。但隨方任真，亦無真可任；隨時受用，亦無時可用。設垂慈苦口，且不可呼晝作夜；更饒善巧，終不能指東為西。脫或能爾，自是神通作怪，非干我事。若是學語之流，不自省己知非，直欲向空裏採花、波中取月，還著得心力麼？汝今日各自退思，忽然肯去，始知瑞龍老漢事不獲已，迃迴太甚，還肯麼？
天成二年丁亥四月，璋從尚父乞墳。尚父笑曰：師便爾乎？遣陸仁璋者擇地於西關建塔。塔畢，璋往辭尚父，囑以護法䘏民。還，安坐而化。閱世八十有七，坐七十夏。詔改天台隱龍，為隱迹云。
禪師名志端，福州俞氏子。受業於南㵎寺。年二十四，謁安國弘瑫禪師。有僧問：萬象之中，如何獨露身？瑫舉一指，其僧惘然而退。端忽契悟，至夜啟瑫曰：今日見和尚一指，乃知和尚用處。瑫曰：汝見何道理？端亦舉一指，瑫笑令去。
尋住林陽，問：如何是祖師西來意？曰：木馬走似煙，石人趂不及。問：如何是佛法大意？曰：竹箸一文一雙。有僧夜至方丈，端以衲蒙首，僧忽搴衲。問：誰？僧曰：某乙。端曰：泉州沙糖、舶上檳榔。僧不解，端瞠目曰：會麼？曰：不會。曰：汝若會，即廓清五蘊、吞盡十方。
又謂門弟子曰：佛法無許多般。但凡聖一真，猶存見隔。見存即凡，情忘即佛。教中謂之稱性緣起。則俯仰進止，屈申謙敬，無一法可轉變，有生住異滅相，況我祖師門下，合作何理論？
開寶元年八月作偈曰：來年二月二，與汝暫相棄。爇灰散長江，勿占檀那地。道俗皆寫記之。越明年正月二十八日，郡人竟入山。二月一日，太守亦至，從官騶史偵伺，信宿如市。二日飯罷，端升座敘行脚本末，辭眾。有長老應圓者出眾問曰：雲愁霧慘，大眾嗚咽。未當告別，願賜一言。端垂一足。進曰：法鏡不臨於此土，寶月又照於何方？端曰：非汝境界。曰：恁麼，則漚生漚滅還歸水，師去師來是本常。端作噓聲。復與數僧醻答罷，歸方丈。至亥時問眾曰：世尊滅度時節是何日？對曰：二月十五日。子時，端曰：吾今日子前。於是泊然而化。閱世七十八，坐六十夏。
禪師名竟欽，益州人，生鄭氏。少為大僧於峨眉谿山黑水寺。出蜀，南抵韶石雲門，得心法，即就雙峯之下創精舍以居，號興福。開堂之日，匡真禪師躬臨證明。僧問：賓頭盧應供四天下，還徧也無？欽曰：如月入水。又問：如何是用而不雜？欽曰：明月堂前垂玉露，水精殿裏撒真珠。於是匡真以謂類己，加敬焉。
太平興國二年三月，謂門弟子曰：吾不久去汝矣，可砌箇卵塔。五月二十三日工畢。欽曰：後日子時行矣。及期，適雲門爽禪師、溫門舜峯諸老夜話。侍者報三更，欽索香焚之，合掌而化。閱世六十有八，坐四十有八夏。
禪師名道詮，生劉氏，吉州安福人也。童子便棄家，師事思禪師，思為剃落受具足戒。聞長沙慧輪禪師道價，思一見之。時馬氏竊據荊楚，與建康接壤。詮年二十餘，結友冐險造焉。會馬氏滅劉言，有其地，以王逵代劉言領其事。逵見詮輩，疑以為江表諜者，捕縛欲投江中，詮怡然無怖，逵異之，以問輪曰：此道人視死如見鼻端，何種人乃能爾？輪曰：彼蓋為法忘軀之人，聞老僧虗名，故來決擇耳。逵釋之加敬，詮傲然而去，依延壽十年。輪歿，詮還廬山。乾德初，庵於東南牛首峯之下。開寶五年，洪帥林仁肇請住九峯，賜大沙門。
僧問：承聞和尚親見延壽來，是否？詮曰：山前麥熟也未？問：九峯山中還有佛法也無？詮曰：有。曰：如何是九峯山中佛法？詮曰：石頭大底大、小底小。問：如何是學人自己？詮曰：牀窄先臥，粥稀後坐。問：古人云：不是風動，不是幡動。如何？詮曰：明日路口有市。
太平興國元年，南康牧張南金遷以居歸宗。雍熈二年十一月二十八日中夜，跏趺辭眾而化。閱世五十有六，坐三十夏。
禪師名慧忠，泉州人，生陳氏。幼依龜洋山得度。游方至華州，謁草庵法義道人，留十餘年，南還舊山，痛自韜晦。會昌初，詔天下廢釋氏教。及宣宗即位，詔重興之，而忠笑曰：仙去者未必受籙，成佛者未必須僧。遂過中不食，不宇而禪，迹不出山者三十年。
以三偈自見曰：雪後始知松栢操，雲収方見濟淮分。不因世主令還俗，那辨雞群與鶴群？多年塵土自騰騰，雖著伽棃未是僧。今日歸來醻本志，不妨留髮候然燈。形容雖變道常存，混俗心源亦不昏。試讀善財巡禮偈，當時豈例是沙門。
謂門弟子曰：眾生不能解脫者，情累耳。悟道易，明道難。問：如何得明道去？忠曰：但脫情見，其道自明矣。夫明之為言，信也。如禁虵人信其呪力藥力，以虵綰弄，揣懷袖中無難。未知呪藥等力者，怖駭棄去。但諦見自心，情見便破。今千疑萬慮，不得用者，是未見自心者也。忽索香焚罷，安坐而化。全身葬於無了禪師塔之東。
後數年，塔忽自坼裂，連階丈餘，寺僧將發視之。是夜宴寂中，見無了禪師曰：不必更發也。今為沈、陳二真身。無了生沈氏，見馬祖云。
贊曰：近世以身徇法，如此數老者鮮矣。予觀其言，皆約而明。校其履踐，誠而不雜。故能於死生之際，明驗昭著。然初不聞儼臨萬眾，四事供養者也。
