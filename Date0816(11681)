夫善知識者，如巨海舟航，能度迷類；長夜明炬，善破群昏。大珠和尚首參馬祖，使入慧海之法界，令開寶藏於自家，所以靈辯滔滔，譬大川之流水；峻機疊疊，如圓器之傾珠。於是曲設多方，垂慈利物，發揚至道，烏可以筆舌贊嘆哉！
妙叶維那，四明翠山大中理公之神足，夙具靈根，素培智種，禪余之暇閱此老語錄，有所證入，平生礙膺之物脫然而去，從上佛祖舌頭一無所疑矣。此亦古塔主睹云門語而嗣之，正所謂也。故捐資鏤板以廣其傳，期以後之來者同一了悟。存此心者，豈淺淺耶？此之功勳不墜，行愿彌堅，蓋可見矣。所幾法流不泯，派永接於曹谿，燈焰長存，光愈明於少室者也。
