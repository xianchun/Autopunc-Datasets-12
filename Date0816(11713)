經言：人之謗我也，出初一字時，後字未生，出後一字時，初字已滅，是乃風氣鼓動，全無真實，若因此發嗔，則鵲噪鴉鳴皆應發嗔矣。其說甚妙。而或謂：設彼作為謗書，則一覽之下字字具足，又永存不滅，將何法以破之？獨不思白者是紙，黑者是墨，何者是謗？況一字一字皆篇韻湊合而成。然則置一部篇韻在案，是百千萬億謗書無一時不現前也，何惑之甚也？雖然，此猶是對治法門，若知我空，誰受謗者？
竊怪今時造業者多，信道者寡。菩薩既度生無已，何不分身示現，化誘群迷？且昔佛法東流，自漢魏以迄宋元，善知識出世若鱗次，然元季國初猶見一二，近何寥寥無聞？如地藏愿度盡眾生，觀音稱無剎不現，豈其忍遺未度之生，亦有不現之剎耶？久而思之，乃知菩薩隨愿度生，眾生無緣則不能度。喻如月在天上，本無絕水之心，水自不清，月則不現。況今末法漸深，心垢彌甚，菩薩固時時度生，而生無受度之地，是則臨濁水而求明月，奚可得乎？
有誦六祖偈云：惠能沒伎倆，不斷百思想，對境心數生，菩提作麼長。揚揚自謂得旨，便擬縱心任身，一切無礙。坐中一居士斥之曰：大師此偈藥，臥龍能斷思想之病也，爾未有是病，妄服是藥，是藥反成病。善哉言乎！今更為一喻，曹溪之不斷百思想，明鏡之不斷萬像也；今人之不斷百思想，素縑之不斷五采也。曹溪之對境心數起，空谷之遇呼而聲起也；今人之對境心數起，枯木之遇火而烟起也。不揣己而自附於先圣者，試閑處一思之。
末法人業經論，其所尚多在名繁相劇而難為記持者，義幽理晦而難為剖析者，文隱句澀而難為銷會者，以是騁辨博，夸新奇，而衲僧腳跟下一大事因緣置之罔聞，又寧知彼名相、義理、文句皆從此中流出？是則攻枝葉而昧根原，永嘉所以浩嘆也，故曰：但得本，不愁末。祗恐時人於此信不及，放不下耳。
譬如王師討伐，臨陣格鬪，以殺賊為全勝。而殺賊者，或劍或槊，或槌或戟，乃至矢石種種隨用，唯貴精於一技而已。以例學人，則無明惑障如彼賊人，種種法門如劍槊等，破滅惑障如獲全勝。是知無論殺具，但取殺賊，賊既殺已，大事斯畢。
所云殺具，皆過河筏耳，不務其大而沾沾焉。謂劍能殺人，槊不能殺，豈理也哉？參禪者譏念佛為著相，勵行者呵修定為落空，亦猶是也。故經云：歸元無二道，方便有多門。先德云：如人涉遠，以到為期，不取途中，強分難易。
黃魯直曰：深求禪悅，照破生死之根，則憂畏淫怒無處著腳。但枯其根，枝葉自瘁。此至論也，但未明言孰為生死根者，又禪悅下要緊在照破字，若得禪悅，便謂至足，則內守幽閑，正生死根耳。須是窮參力究，了了見自本性，則生死無處著腳。生死無處著腳，憂畏淫怒何由而生？
增一阿含經佛言：戒律成就是世俗常數，三昧成就亦世俗常數，神足飛行成就亦世俗常數，唯智慧成就為第一義。則知戒定等三學，布施等六波羅蜜，唯智慧最重，不可輕也；唯智慧最先，不可後也；唯智慧貫徹一切法門，不可等也。
經云：因戒生定，因定發慧。蓋語其生發之次第。然而要當知所重，知所先，知所貫徹始得。雖然，此智慧者，又非聰明辨才之謂也。如前世智，當悟中說。
今人見玄沙不越嶺，保福不度關，即便端拱安居，眼空四海。及見雪峰三登投子，九上洞山，趙州八旬行腳，即便奔南走北，浪蕩一生。斯二者皆非也。
心地未明，正應千里萬里親附知識，何得守愚空坐，我慢自高？既為生死參師訪道，又何得觀山觀水，徒夸履歷之廣而已哉？正因行腳之士自不如此。
近觀山色蒼然，其青焉如藍也；遠觀山色欎然，其翠焉如藍之成靛也。山之色果變乎？山色如故，而目力有長短也。自近而漸遠焉，青易為翠；自遠而漸近焉，翠易為青。是則青以緣會而青，翠以緣會而翠，非唯翠之為幻，而青亦幻也，蓋萬法皆如是矣。
止觀之貴均等尚矣，圣人復起，不能易矣，或有稍緩急於其間者曰：經言因定發慧，則止為要。以是相沿成習，修行之人多主寂靜。唯永嘉既為惺惺寂寂，寂寂惺惺之說，以明均等，而後文曰惺惺為正，寂寂為助，則迥然獨得之見，從古至今無道及者。自後宗門教人看話，以期徹悟，而妙喜呵默照為邪禪，正此意也。是故佛稱大覺，眾生稱不覺。覺者惺也，永嘉之旨微乎。
凡人造業者百，而為善者一二；為善者百，而向道者一二；向道者百，而堅久者一二；堅久者百，而堅之又堅，久之又久，直至菩提心不退轉者一二。如是最後名真道人難乎哉！
天如集楞嚴會解，或曰：此天如之楞嚴，非釋迦之楞嚴也。予謂此語雖是，而新學執此，遂欲盡廢古人注疏，則非也。即盡廢注疏，單存白文，獨不曰此釋迦之楞嚴，非自己之楞嚴乎？則經可廢也，何況注疏？又不曰自己之楞嚴徧一切處乎？則諸子百家，乃至樵歌牧唱皆不可廢也，何況注疏？
溈山和尚云：如今初心雖從緣得，一念頓悟自理，尤有無始曠劫習氣未能頓凈，須教渠凈除現業流識，即是修也，不道別有法教渠修行趨向。溈山此語，非徹法源底者不能道。今稍有省覺，便謂一生參學事畢者，獨何歟？
修行去障，亦有五等喻。如一人之身五重纏裹，最外鐵甲，次以皮裘，次以布袍，次以羅衫，又次貼肉極以輕綃。次第解之，輕綃俱去，方是本體赤歷自身也。行人外去粗障，去之又去，直至根本無明極微細障皆悉去盡，方是本體清凈法身也。
二僧遇諸途，一參禪，一念佛。參禪者謂：本來無佛，無可念者。佛之一字，吾不喜聞。
念佛者謂：西方有佛，號阿彌陀，憶佛念佛，必定見佛。執有執無，爭論不已。
有少年過而聽焉，曰：兩君所言皆徐六擔板耳。
二僧叱曰：爾俗士也，安知佛法！
少年曰：吾誠俗士，然以俗士為喻而知佛法也。吾梨園子也，於戲塲中，或為君，或為臣，或為男，或為女，或為善人，或為惡人，而求其所謂君臣、男女、善惡者以為有，則實無；以為無，則實有。蓋有是即無而有，無是即有而無，有無俱非真，而我則湛然常住也。知我常住，何以爭為？二僧無對。
予未出家時，乍閱宗門語，便以情識摸擬與一座主書，左縱右橫，座主憚焉。出家數年後，重會座主於一宿庵，勞問間，見予專志凈土，語不及宗，矍然曰：子向日見地超卓，今反卑近，何也？
予笑曰：諺有之初生牛犢不畏虎，識法者懼，君知之乎？座主不答。
榮名厚利，世所同競。而昔賢謂：求之既不可得，卻之亦不可免。此卻之不可免一語最極玄妙，處世者當深信熟玩。
蓋求不可得，人或知之；卻不可免，誰知之者？如知其不可免也，何以求為？又求之未得，不勝其慍；及其得之，不勝其喜。如知其不可免也，何以喜為？又己得則喜，他人得之則忌，如知其不可免也，何以忌為？庶幾達宿緣之自致，了萬劫之如空，而成敗利鈍，興味蕭然矣。故知此語玄妙。
神通大約有三：一報得，一修得，一證得。報得者，福業自致，如諸天皆能徹視徹聽，及鬼亦有通是也；修得者，習學而成，如提婆達多學神通於阿難尊者是也；證得者，專心學道，無心學通，道具而通自具，但遲速不同耳，如古今諸祖，諸善知識是也。
較而論之，得道不患無通，得通未必有道。先德有言：神通妙用不如闍黎，佛法還須老僧。意有在矣。試為喻之，世間官人所有爵祿、冠服、府署、儀衛等，若神通。然而亦有三種，其報得者如功勳，蔭襲自然而有者也；其修得者，人力夤緣，古人所惡不由其道者是也；其證得者，道明德立而位自隨之。仲尼云學也，祿在其中矣是也。是三者勝劣可知也。
世間大豪貴人，多從修行中來，然有三等：其一，持戒修福而般若正智念念不忘，則來生雖處高位，五欲具足，而心則時時在道，真所謂有發僧也；其二，持戒修福而般若之念稍疏，則來生游戲法門而已；其三，持戒修福而於般若邈不系念，則來生為順境所迷，背善從惡，甚而謗佛毀法滅僧者有矣。鞠其因地，則均之修行人耳，而差別如是，來生更來生，其差別又何如也？寒心哉！
憶昔童子時，戲與諸童子相問難，謂：天地盡處當作何狀？將空，然皆太虛歟？則此空者又何所止？將結實如垣壁歟？則此實者又何所止？諸童子無以應，笑而罷，而予則隱隱礙於胸中也。
彼山海經所謂：東西相去二億里，南北相去一億五萬里，秪據一方，誠管窺而已。後閱內典，至虛空不可盡，世界不可盡，意始大豁，以為非佛不能道。嗟乎此未易言也！
楞嚴徵心，謂心不在內者，指真心也。若妄想心，則亦可云在內，此意微妙，未易與不知者道。世書曰：心藏神。神即妄想別名，其所稱心，則肉團之謂耳。
有義學輩聞予言，搖首不信，今請以事明之，人熟寐，戲以物壓其心，則魘，或自手悞掩其心，亦魘，又戲畫睡人面，有至魘死者，此在內之明徵也。
義學曰：如是則真妄成二物矣。
曰：子徒知真妄不二，不知真妄一而常二，二而常一也。不觀水與冰乎？水冰不二，孰不知之？而水既成冰，水流動而無定方，冰凝實而有常所。真無方，妄有所，亦猶是也。從真起妄，妄外無真；由水結冰，冰外無水。故其體常一而用常二也。
義學曰：此子臆見，終違楞嚴，有據則可。
曰：有據，據在楞嚴，諸君自不察耳。經云：一迷為心，決定惑為色身之內，雖在色身之內，不妨體徧十方；正徧十方之時，不妨現在身內。此意妄想破盡者，方能證之，吾與子尚在妄想中，葛藤且止。
詩咏鳥謂出自幽谷，遷於喬木，蓋別是非，慎取舍之論。昔德山作青龍鈔，初以為三只鏈修，乃得成佛，而南方魔子謂一悟了畢，吾當往滅其種，以報佛恩。當是時，是一片真實好心，耿耿於懷，特不自知其所見之謬耳。及夫受指教於婆子，親見龍潭，而積歲所寶所重，棄之如腐草，故能終成大器，震耀末法也。向使封滯臆見，我慢自賢，喻如窶人珍秘燕石，反謗賈胡，謂嫉己寶。雖有百婆子，千龍潭，其將若之何？
憶在家時，一兒晚索湯餅，時市門已掩，家人無以應，丸米粉與之，啼不顧，其母恚甚。予曰：易事耳。取米丸匾之，兒入手，啞然而笑。時謂兒易誑若此。因知今人輕凈土，重禪宗者似焉。語以丸湯餅之凈土則啼，易以匾米丸之禪宗則笑，此真與兒童之見何異？嗟夫！
人知好利之害，而不知好名之為害尤甚。所以不知者，利之害，粗而易見；名之害，細而難知也。故稍知自好者，便能輕利。至於名，非大賢大智不能免也。思立名，則故為詭異之行；思保名，則曲為遮掩之計。終身役役於名之不暇，而暇治身心乎？
昔一老宿言：舉世無有不好名者。因發長嘆。
坐中一人作而曰：誠如尊諭。不好名者，惟公一人而已。老宿欣然大悅解頤，不知已為所賣矣。名關之難破，如是哉！
世有家業已辦者，於歲盡之日，安坐而觀貧人之役役於衣食也，名曰看忙；世有科名已辦者，於大比之日，安坐而觀士人之役役於進取也，亦名曰看忙。獨不曰世有惑破智成，所作已辦者，安坐而觀六道眾生之役役於輪回生死也，非所謂看忙乎？
吁！舉世在忙中，誰謂看忙者？古人云：老僧自有安閑法。此安閑法，可易言哉？雖然，世人以閑看忙，有矜己心，無憐彼心；菩薩看忙，起大慈悲心，普覺群迷，冀彼同得解脫。則二心迥異，所以為凡圣小大之別。
宗門答話有所謂無義味語者，不可以道理會，不可以思惟通故也。後人以思惟心強說道理，則愈說愈遠，豈惟謬說？直饒說得極是，亦只如鸚鵡學人語而已。
圓悟老人曰：汝但情識意解，一切妄想都盡，自然於這會去。此先德已驗之方，斷非虛語，吾輩所當深信而力行者也。
或問：某甲向修凈土，有禪者曰：但悟自佛即已，何必外求他佛而愿往生？此意如何？
予謂此實最上開示，但執之亦能有悞。請以喻明，假使有人穎悟同於顏子，而百里千里之外，有圣如夫子者，倡道於其間，七十子，三千賢，相與周旋焉。汝聞其名，往而見之，未必不更有長處，而自恃穎悟，拒不覲謁，可乎？雖然得悟，不愿往生，敢保老兄未悟在。何者？天如有言：汝但未悟，若悟，則汝凈土之生，萬牛不能挽矣。深矣哉言乎！
古人心地未通，不遠千里求師訪道，既得真師，於是拗折柱杖，高掛鉢囊，久久親近。太上則阿難一生侍佛，嗣後歷代諸賢，其久參知識者，未易悉舉。只如慈明老人下二尊宿，一則楊岐輔佐終世，一則清素執侍一十三年，是以晨咨暮炙，浹耳洽心，終得其道，以成大器。
而予出家時晚，又色力羸弱，氣不助志，先師為度出家，便相別去，方外行腳，所到之處，或阻機會，或罹病緣，皆乍住而已。遂至今日，白首無知，抱愚守拙。嗟乎！予不能於杏壇泗水濟濟多士中作將命童子，而乃於三家村充教讀師，可勝嘆哉！
龍興靖公受知於雪峰大師，峰記靖云：汝他日住持，座下千僧，無一衲子。後靖應錢王之請，住持龍興，果眾千余，皆三藏誦習之徒而已，一如峰記。
昔馬大師得人之多，其成大器者至八十八人。靖去馬師，年不甚遠，而衲子之難得，乃千中罕見其一，況今時乎？人間無十善則天類衰，僧中無衲子則佛種斷。近且不知衲子之謂何也？法道伶仃，如綫欲絕，悲夫！
世人生日，設宴會，張音樂，繪圖畫，競辭賦，以之為樂。唐文皇獨不為，可謂超越常情矣。或曰：是日也不為樂，而誦經禮懺，修諸福事，則何如？曰：誠善矣！欲報父母劬勞生育之恩，及滅己躬平生所作之業，於此宜盡心焉。然末也，非本也。先德有言：父母未生前，誰是汝本來面目？是日也，有能不為樂而正念觀察未生前之面目者乎？若於此廓爾洞明，則不但報此身之父母，而累劫之親恩無不報；不但滅現生之業，而多生之夙障罔弗滅矣，罷人世之樂，得涅盤之樂。孝矣哉！若人乎！偉矣哉！若人乎！
閉關之說，古未有也，後世乃有之。所以養道，非所以造道也。且夫已發菩提大心者，猶尚航海梯山，冒風霜於百郡。不契隨他一語者，方且挑包頂笠，踏云水於千山；八旬行腳，老更驅馳；九上三登，不厭勤苦。爾何人斯？安坐一室，人來參我，我弗求人耶？
昔高峰坐死關於張公洞，依巖架屋，懸處虛空，如鳥在巢，人罕覯之者，然大悟以後事耳。如其圖安逸而緘封自便，則斷乎不可。
僧有畜僮仆供使令者。夫出家人，有弟子可服役，奚以僮仆為？或曰：弟子為求道而來，非執役人也。噫！夫子之適國也，一則曰冉有仆，一則曰樊遲御；淵明之赴友人召也，一門生、二子舁其籃輿，後世圖而繪之，以為高致。今出家為僧，乃寵愛其弟子如富貴家兒，而另以錢買僮仆，供爨負薪，張傘執刺，末法之弊，一至是乎！
世人耽著處，不舍晝夜。曰晝短苦夜長，何不秉燭游？耽賞翫也；百年三萬六千日，一日須傾三百杯，耽麯糱也；野客吟殘半夜燈，耽詩賦也；長夏惟消一局棋，耽博奕也。
古有明訓曰：是日已過，命亦隨減，當勤精進，如救頭然。今出家兒耽麴糱者固少，而前後三事或未免焉。將好光陰驀然空過，豈不大可惜哉？
古云：今生若不修，一蹉是百蹉。一之至百，何蹉之多直至於是？經言：離惡道得人身難，得人生逢佛法難。然而逢念佛法門信受，為尤難也。如經所言，蟻子自七佛以來未脫蟻身，安知何日得人身？又何日逢佛法？又何日逢念佛法門而信受也？何止百蹉，蓋千蹉萬蹉而無窮也。傷哉！
古有偈：修慧不修福，羅漢應供薄；修福不修慧，象身掛瓔珞。有專執前之二句者，終日營營惟勤募化曰：吾造佛也，吾建殿也，吾齋僧也。此雖悉是萬行之門，而有二說：一則因果不可不分明，二則己事不可不先辦。
或曰：果如子言，則佛像湮沒，誰其整之？塔寺崩頹，誰其立之？僧餓於道路而不得食，誰其濟之？人人惟辦己事，而三寶荒蕪矣！
曰：不然，但患一體三寶荒蕪耳。世間三寶，自佛法入中國以來，造佛、建殿、齋僧者，時時不休，處處相望，何煩子之私憂而過計也？吾獨慨夫僧之營事者，其瞞因昧果，不懼罪福，克減常住，藏匿信施者，無論矣。即守分僧而未諳律學，但知我不私用入己則已，遂乃移東就西，將甲補乙，或那還急債，或饋送俗家，不知磚錢買瓦，僧糧作堂，枉受辛勤，翻成惡報，是則天堂未就，地獄先成，所謂無功而有禍者也。中峰大師訓眾曰：一心為本，萬行可以。次之，則所謂己事先辦者也，己事辦而作福事，則所作自然當可矣。至哉言乎！為僧者，當銘之肺腑可也。
大監能禪師，世稱南宗；大通秀禪師，世稱北宗。然黃梅衣鉢不付時時勤拂拭之大通，而獨付本來無一物之大監。何宗鏡錄謂大監止具一只眼，大通則雙眼圓明？信如是，何以不得衣鉢？夫曹溪親接黃梅，遠承達摩，又遠之承迦葉，又遠之承釋迦，乃永明傳道於天臺韶國師而為此說者。何也？抑隨時救弊之說也。昔人言晉宋以來，競以禪觀相高，而不復知直指人心，見性成佛之旨。故初祖西來，至永明時，又或以為一悟即了。故宗鏡及萬善同歸等書，力贊修持，則似乎南宗專於頓悟，而北宗頓悟漸修，智行雙備，故有只眼雙眼之喻。
萬松老人獨奮筆曰：此一只眼，是之謂盡大地是沙門一只眼也，是之謂把定乾坤眼也，是之謂頂門金剛眼也。倘新學輩諸淺見者，執宗鏡所云，作實法會，則大監止是空諦，而大通方始是中道第一義諦，可乎？
或曰：曹溪六代傳衣，舉世靡不知之，而當是時，何為惟見兩京法主，二帝門師？北宗大著於天下，而不及曹溪者，又何也？
曰：曹溪既承印記，秘其衣鉢，為獵人守網，潛光匿彩，至於一十八年。大通之道盛行，曹溪之名未顯也。迨風幡之對，而後道播萬世矣。曹溪潛龍深淵，不自炫耀；大通見龍在田，不自滿盈。其言曰：彼親傳吾師衣鉢者也。蓋善知識之相與，以有成也如是。
作福不念佛，福盡還沈淪；念佛不作福，入道多苦辛。
無福不念佛，地獄鬼畜群；念佛兼作福，後證兩足尊。
病從身生，身從業生，不造諸業，禍消福增。
娑婆念佛，極樂標名，一心不亂，上品位登。
聾啞癡僧，名曰性靈，世間好惡，何足評論？
是非長短，何必強分？以此不說，即杜禍門；
以此勿聽，即塞謗門；以此不疑，成就信門。
人能學我，萬禍無侵，再或精進，圣道可成。
萬象之中，唯空為大，空在我心，眇如一芥。
大哉心乎！誰與對待？無對待故，是以無外。
有生必有死，長短安足論？今得圓僧相，平生愿已滿。
當生大歡喜，切勿懷憂惱，萬緣俱放下，但一心念佛。
注想極樂國，上品蓮花生，見佛悟無生，還來度一切。
今日賀新春，歲時重換卻。昨日作麼生？十二月廿八。
濟寧城，地藏院，隱隱猶聞發弘愿。巧禪和空鉢還家，癡道人賣衣買面。
吃面人，休亂咽，照管胸中石頭片。
數年佛殿蔓延，一瞬魔宮震肅。即非新起規模，原是本來面目。
問：夜來床頭老鼠唧唧，說盡一部華嚴經。
師云：貓兒突出時如何？王無語。
師自代云：走卻法師，留下講案。因書頌曰：
老鼠唧唧，華嚴歷歷，奇哉王侍郎，卻被畜生惑。貓兒突出畫堂前，床頭說法無消息。無消息，大方廣佛華嚴經，世主妙嚴品第一。
云棲主人愛食蕨，衲子山前群采折。采歸食已洗足坐，忉忉喚我談心訣。
心訣何須待我談？蹉過山前好時節。蕨！蕨！豎起拳頭向汝說。
盤盤曲曲，深深密密，出門則帶水拖泥，閉戶則泯踪絕跡。險遭玉鼎調和，幾被金針挑剔。今來復入波濤，但愿永離羅織。休嫌肢體廉纖，莫怪廊房窄塞。若知圓覺作伽藍，眼前便是金剛窟。
五十年前咏見衡，一似描形不識面。要將無見當玄修，野狐偽作金毛現。
愿依夫子真實言，念念存誠心不變。一朝悟取首楞嚴，見見之時非是見。
跨上白牛車，尺木橫當面。頂門眼圓睜，正見時時現。千程復萬程，永劫何曾變？畢竟是甚麼來？黑臉胡僧坐壁邊，一物不存如是見。
空谷幽然也，一呼而響應十方；雷霆寂然也，一鼓而震驚百里。若夫春禽晝啼，秋蟲夜鳴，繁其聲者，小音而已矣。故世尊默然良久，而外道謂開我迷云；空生宴坐不言，而帝釋云善說般若。大音希聲，非此之謂乎？頌曰：
不音之音，名曰至音。沈沈寂寂，吼動乾坤。無叩而鳴，古人所箴。學道之士，默以養真。
楩梓在山，千歲而巨材成室；干將鑄冶，九載而神光燭天。若夫槿花早發，而萎不終朝；蜉蝣易生，而壽不逾夕。速其成者，小器而已矣。故長慶七破蒲團而卷簾大悟，趙州八旬行腳而杰出叢林。大器晚成，非此之謂乎？頌曰：
不器之器，名曰上器。積厚養深，一出名世。欲速不達，古人所刺。學道之士，靜以俟勢。
連城之璧，隱頑石而藏輝；照乘之珠，孕深淵而秘彩。若夫象以齒而焚身，翠因毛而殞命，衒其智者，小智而已矣。故曹溪妙契五祖而執勞負辛以韜光，慈明親見汾陽而含垢忍恥以匿迹大智如愚，非此之謂乎？頌曰：
不智之智，名曰真智。蠢然其容，靈輝內熾。用察為明，古人所忌。學道之士，晦以混世。
騏驥負千里之能，而迹濫駑駘；栴檀值大千之價，而形同枯木。若夫振螳臂於齊輪，呈驢技於黔虎，售其巧者，小巧而已矣。故馬師具大機大用而初守鈍於磨磚，香嚴能答十答百而終甘心乎學圃。大巧若拙，非此之謂乎？頌曰：
不巧之巧，名曰極巧。一事無能，萬法俱了。露才揚己，古人所少。學道之士，樸以自保。
瘦若枯柴，衰如落葉；呆比盲龜，拙同跛鱉。無道可尊，無法可說。問渠趺坐何為？但念阿彌陀佛。
十畫九不像，惱殺丹青匠。庶幾此近之，權留作供養。若道這便是，依然成兩樣。不兩樣，三十棒。
人苦凡夫名，超之欲入圣。操此上人心，窮高不知病。
我觀圣與凡，無欠亦無剩。廓然平等門，高下何足競？
抑之又抑之，乃見真如性。
鬼母失兒情太戚，天上人間求未得。鉢盂指示空睹形，盡其神力不能出。回光省過大歸依，剎那母子重相識。重相識，遲八刻。自家懷抱嬰兒，何必向如來膝下殷勤覓？
須知有念終無念，千丈綺羅無一線。誰識無情卻有情，庭前鐵樹發新英。
無亦非，有亦非，偏南倚北莫相譏。無亦是，有亦是，東行西去隨我意。
君不見虛空本自絕中邊，東西南北何曾異？
畏寒時欲夏，苦熱復思冬。妄想能消滅，安身處處同。
忖得翻成失，擬東仍復西。未來杳無定，何必預勞思？
蠶出桑抽葉，蜂饑樹給花。有人斯有祿，貧者不須嗟。
草食勝空腹，茆堂過露居。人生解知足，煩惱一時除。
藹藹平畦瑞起烟，山翁懷玉正高眠。春深莫訝犂鋤靜，不是人間稻黍田。
一瓦一椽，一粥一飯，檀信脂膏，行人血汗。
爾戒不持，爾事不辦，可懼可憂，可嗟可嘆。
一時一日，一月一年，流光易度，幻形匪堅。
凡心未盡，圣果未圓，可驚可怖，可悲可憐。
雪峰飯頭，溈山典座，古德芳風，於今未墮。
攝爾狂心，慎爾口過，運水搬柴，無忘這個。
堂內坐禪，堂外禪坐，誰信傳衣？不離碓磨。
山巍路遠，致其柴薪；瀹釜然火，効其勞勤。
一月八浴，叢林罕聞。沙彌戲笑，沸湯澆淋。
洗心滌慮，日新又新。何以報德？忽悟水因。