夫諸圣興來，曲收迷子，最上根器，悟密旨於鋒鋩未兆之前；中下品流，省玄樞於機句已施之後。根有利鈍，法無淺深，矧乎圣人雖利生而匪生，圣人雖興化而寧化，茍或能所斯在，焉為利濟之方？然遺半偈一言，蓋不得已而已。言教甚布於寰海，條貫未位於師承，常慮水涸易生，烏馬難辯。今則招慶有靜、筠二禪德袖出近編古今諸方法要，集為一卷，目之祖堂集，可謂珠玉聯環，卷舒浩瀚。既得奉味，但覺神清，仍命余為序，堅讓不獲，遂援毫直書，庶同道高仁勿以譏誚，乃錄云爾。