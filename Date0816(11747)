趙清獻公平居以北京天鉢元禪師為方外友，而咨決心法。暨牧青州，日聞雷有省，即說偈曰：
幾，不動不搖心似水。
霹靂一聲透頂門，驚起從前自家底。
舉頭蒼蒼喜復喜，剎剎塵塵無不是。
中下之人不得聞，妙用神通而已矣。
已而，答富鄭公書，略曰：
近者旋附節本傳燈三卷，當已通呈，今承制宋威去余七軸上納。拚復思西方圣人教外別傳之法，不為中下根機之所設也。上智則頓悟而入，一得永得；愚者則迷而不復，千差萬別，唯佛與祖以心傳心。其利生接物而不得已者，遂有棒喝拳指、揚眉瞬目、拈椎豎拂、語言文字種種方便。去圣逾遠，諸方學徒忘本逐末，棄源隨波，滔滔皆是，斯所謂可憐憫者矣。
拚不佞，去年秋初在青州，因有所感，既已稍知本性無欠無余，古人謂安樂法門，信不誣也。比蒙太傅侍中俾求禪錄，拚素出恩紀，聞之喜快，不覺手舞而足蹈之也。
伏惟執事富貴如是之極，道德如是之盛，福壽康寧如是之備，退休閑逸如是之高，其所未甚留意者，如來一大事因緣而已。今茲又復於真性有所悟入，拚敢為賀於門下也。
公以所證，形於尺素，而為鄭公同事攝，蓋不孤先圣囑累而然。元豐間，以太子少保歸三衢，與里民不間位貌，名所居為高齋，有偈見意，曰：
腰佩黃金已退藏，個中銷息也尋常。
時人要識高齋老，只是柯村趙四郎。
又志其壽塋曰：吾政已致，壽七十二，百歲之後，歸此山地。彼真法身，不即不離，充滿大千，普現悲智，不可得藏，不可得置。壽塋之說，如是！如是！
觀其漏泄家風，了無剩語，豈容裴、龐擅美於前耶？若夫身退名遂，善始令終，不出戶庭，心契佛祖，賢於知機遠禍，駕言從赤松子游者，遠矣。
湖州西余凈端禪師，字表明，出於湖之歸安丘氏。甫六歲，事吳山解空院寶暹為師。暹數欲以貲補，端謝曰：志不愿為進納僧，當隸業與三寶數，亦未晚耳。
年二十有六，始獲僧服。既而觀弄師子，頓契心法，乃從仁岳法師受楞嚴要旨。一日，岳以經中疑難十數，使其徒答之，唯端呈二偈，曰：
七處徵心心不遂，懵懂阿難不瞥地。
直饒徵得見無心，也是泥中洗土塊。
又曰：
八還之教垂來久，自古宗師各分剖。
直饒還得不還時，也是蝦跳不出斗。
岳視而驚異曰：子知見高妙，必弘頓宗！
于時，齊岳禪師住杭之龍華，道價照映東吳。端往參禮，機緣相契，不覺奮迅飜身作狻猊狀，岳因可之，自是叢林雅號為端師子。端天資慈詳，戒檢不違，恤饑問寒，如切諸己。
章丞相子厚由樞政歸吳，致端住靈山，繼遇有詔除拜，適乃翁體中不佳，進退莫擬，端投以偈曰：
點鐵成金易，忠孝兩全難。
子細思量著，不如個湖州長興靈山孝感禪院老松樹下無用野僧閑。
又嘗往金陵，謁王荊公，以其在朝更新庶務，故作偈曰：
南無觀世音，說出種種法。
眾生業海深，所以難救拔。
往往沈沒者，聲聲怨菩薩。
吳興劉燾撰端塔碑。荊公平時見端偈語稱賞之，曰：有本者，故如是然。所獻二公偈竝出禪悅游戲，使不以方外有道者遇之，其取詬厲也必矣，此可謂相忘於道術也歟！
空室道人者，直龍圖閣范公珣之女。幼聰慧，樂於禪寂。因從夫守官豫章之分寧，遂參死心禪師于云巖。既於言下領旨，尋以偈伸贊死心曰：
韶陽死心，靈源甚深。
耳中見色，眼聞聲。
凡明圣昧，後富前貧。
利生濟物，點鐵成金。
丹青徒狀，非古非今。
死心問之曰：死心非真，向甚麼處贊？若贊死心，死心無狀；若贊虛空，虛空無跡。無狀無跡，下得個甚麼語？若下得語，親見死心。
對曰：死心非真，真非死心。虛空無狀，妙有無形。絕後再蘇，親見死心。於是死心笑而已。靈源禪師遂以空室道人號之，自爾叢林知名。
政和間，居金陵，圜悟禪師住蔣山，佛眼禪師亦在焉。因機語相契，二師稱賞，然道韻閑淡似不能言者。至於開廓正見，雅為精峭偈句，有讀法界觀曰：
物我元無二，森羅鏡像同。
明明超主伴，了了徹真空。
一體含多法，交參帝網中。
重重無盡意，動靜悉圓通。
又設浴於保寧，揭榜于門曰：一物也無，洗個甚麼？纖塵若有，起自何來？道取一句子玄，乃可大家入浴。古靈只解揩背，開士何曾明心？欲證離垢地時，須是通身汗出。盡道水能洗垢，焉知水亦是塵？直饒水垢頓除，到此亦須洗卻。
後於姑蘇西竺院剃發為尼，名惟久。宣和六年，趺坐而終。道人生於華胄，不為富貴籠絡。杰然追蹤月上女，直趣無上菩提。又變形服，與鐵磨為伍。至於生死之際，効驗異常，非志烈秋霜，疇克爾耶？
太史黃公魯直，元佑間，丁家艱，館黃龍山，從晦堂和尚游，而與死心新老、靈源清老尤篤方外契。
晦堂因語次，舉：孔子謂弟子：以我為隱乎？吾無隱乎爾。吾無行而不與二三子者，是丘也。於是請公詮釋而至于再，晦堂不然其說，公怒形於色。沈默久之，時當暑退涼生，秋香滿院，晦堂乃曰：聞木樨香乎？
公曰：聞。
晦堂曰：吾無隱乎爾。公欣然領解。
及在黔南，致書死心曰：往日嘗蒙苦口提撕，常如醉夢，依稀在光影中，蓋疑情不盡，命根不斷，故望崖而退耳。謫官在黔州道中，晝臥覺來，忽然廓爾，尋思平生被天下老和尚謾了多少，唯有死心道人不肯，乃是第一相為也。
靈源以偈寄之曰：
昔日對面隔千里，如今萬里彌相親。
寂寥滋味同齋粥，快活談諧契主賓。
室內許誰參化女？眼中休去覓瞳人。
東西南北難藏處，金色頭陀笑轉新。
公和曰：
鼻端塵，無手人來斧始親。
白牯貍奴心即佛，龍睛虎眼主中賓。
自攜瓶去沽村酒，卻著衫來作主人。
萬里相看常對面，死心寮有清新。
黃公為文章主盟，而能銳意斯道，於黔南機感相應，以書布露，以偈發揮，其於清、新二老道契可槩見矣。噫！世之所甚重者，道而已。公既究明，則杜子美謂文章一小技，豈虛也哉？
蹣庵成禪師，世姓劉，宜春人。裂儒衣冠，著僧伽梨於仰山。已而，從普融平公得出世法。宣和初，住東京凈因，太尉陳良弼建大會，禪講畢集，有善法師，賢首宗之雄者，致問諸禪曰：吾佛設教，自小乘至于圓頓，掃除空有，獨證真常，然後萬德莊嚴，方名為佛。而禪宗以一喝轉凡成圣，考諸經論，似相違背。今一喝若能入五教，是為正說；若不能入五教，是為邪說。
是時諸禪列坐，法真禪師一公以目眴慈受禪師深公，深復肘師，使對之。師乃召善而謂之曰：承法師所問，不足勞諸大禪師之詶，只凈因小長老可解法師之惑。其五教者，如愚法小乘教，乃有義也；如大乘始教，乃空義也；如大乘終教，乃不有不空義也；所謂大乘頓教，乃即有即空義也；所謂一乘圓教，乃空而不有，有而不空義也。我此一喝，非惟能入五教，至於世間諸子百家，一切技藝，悉能相入。乃喝曰：還聞麼？
善曰：聞。
成曰：汝既聞，則此一喝是有，是能入小乘教。
又召善曰：汝今還聞麼？
善曰：不聞。
成曰：汝既不聞，則適來一喝是無，是能入大乘始教。我初一喝，汝既道有；喝久聲銷，汝復道無。道無，則原初實有；道有，則即今實無；既乃不有不無，是能入終教。我有喝之時，有非是有，因無故有；無喝之時，無非是無，因有故無；即有即無，能入頓教。我此一喝不作一喝用，有無不及，情解俱忘。道有之時，纖毫不立；道無之時，橫徧虛空。即此一喝入百千萬億喝，百千萬億喝入此一喝，是能入圓教。善遂稽首謝師。
復召善曰：乃至一語一默、一動一靜、從古至今、十方虛空、萬象森羅、六趣四生、三世諸佛、一切圣賢、八萬四千法門、百千三昧、無量妙義，契理契機，與天地萬物一體，謂之法身。三界唯心，萬法唯識，四時八節，陰陽一致，謂之法性。是故華嚴經云：法性徧在一切處。有相無相、一聲一色，全在一塵，中含四義，事理無邊，周
徧無余，參而不雜，混而不一。於此一喝中皆悉具足，猶是建化門庭，隨機方便，謂之小歇場，未至寶所。殊不知吾祖師門下，以心傳心，以法印法，不立文字，見性成佛，有千圣不傳底向上一路在。
善又問曰：如何是向上一路？
成曰：汝且向下會取。
善曰：如何是寶所？
成曰：非汝境界。
善曰：望禪師慈悲。
成曰：任從滄海變，終不為君通。善於是膠其口，褫其氣，愀然變容，媿怍而退。
噫！成之學贍道明，左右逢原，乘機挫銳於人天眾前，借使先德扶宗，亦蔑以加於此矣。
玉泉皓禪師，元豐間，首眾僧於襄陽谷隱，望聳諸方。無盡居士張公奉使京西南路，就謁之，問曰：師得法何人？
皓曰：復州北塔廣和尚。
公曰：與伊相契可得聞乎？
皓曰：只為伊不肯與人說破。
公善其言，致開法于郢州大陽。是時谷隱主者私為之喜，謂我首座出世，盛集緇素，以為歆艷。
皓登座曰：承皓在谷隱十年，不曾飲谷隱一滴水，嚼谷隱一粒米，汝若不會來，大陽為汝說破。攜拄杖下座，傲然而去。
尋遷玉泉。有示眾曰：一夜雨滂烹，打倒葡萄棚，知事、頭首、行者、人力，拄底拄，撐底撐，撐撐拄拄到天明，依舊可憐生。
自謂此頌法身向上事，如傅大士云空手把鋤頭，洞山云五臺山上云蒸飯，只頌得法身邊事。然為人超放，未易以凡圣議。嘗制犢鼻裩，書歷代祖師名而服之，乃曰：唯有文殊、普賢較些子。且書於帶上，故叢林目為皓布裩。
有侍僧效之，皓見而詬曰：汝具何道理，敢以為戲事耶？嘔血無及耳。僧尋於鹿門如所言而逝。
嗚呼！世所同者，道所異者，跡而已。皓之唱道，開豁正見，至於示跡殊常，則為不測。人求於往昔，殆鄧隱峰、普化之流亞歟！
黃龍忠道者，初至舒州龍門，縱步水磨所，見牌云法輪常轉，豁然有省，撫掌說偈曰：
轉大法輪，目前包裹。
更問如何，水推石磨。
遂寫而作圓相，於後詣方丈，呈佛眼禪師。已而禮辭，渡九江，登廬阜，露眠草宿，蛇虎為鄰。於山舒水緩處，會意則居，或數日不食，或連宵不臥，發長不翦，衣敝不易，所以禪會雅呼為忠道者。
方是時，死心禪師住黃龍，道重一時，學者至，無所容，故於季春結制，以限來者。死心道貌德威，鮮敢嬰其鋒，忠直前抗論，有偈風之曰：
莫怪狂僧罵死心，死心結夏破叢林。
叢林明眼如相委，此話須教播古今。
又迫暮持白木劍造其室而問曰：聞老和尚不懼生死，是否？死心擬對，忠即揮劍；死心引頸而笑，忠擲劍於地，作舞而出。
馮給事濟川嘗有請忠住勝業疏，略曰：佛眼磨頭，悟法輪之常轉；死心室內，容慧劍以相揮。世以為實錄云。
福州資福善禪師，古田人，姓陳氏。少有逸氣，祝發於寶峰院，即出嶺參侍石霜慈明禪師。當時龍象如翠巖真公尤所屈服，故天下叢林知有善侍者名。及禮辭慈明還閩，慈明口占偈調之曰：
七折米飯，出罏胡餅。
自此一別，秤鎚落井。
既而出世里中鳳林，逮遷資福，則碌碌無聞焉，以故言句亦罕傳於世。有三玄要訣偈曰：
三玄三要與三訣，四海禪人若為別？
西天東土競喧鍧，北郁單越人打鐵。
馬鳴龍樹擬何云？彌勒金剛皆齩舌。
文殊大笑阿呵呵，迦葉欲言言不得。
言不得，釋迦老子頭須白。
頭須白，一二三四五六七。
又示眾曰：閑拋三寸刃鋒鋩，帀
地冰霜定紀綱。若是丈夫真意氣，任君敲磕振風光。
二曰：垂鉤四海浪吞侵，罕遇獰龍動角麟。師子嚬呻全意氣，縱橫誰是顯當人？
嗚呼！善與黃龍、楊岐、翠巖為鴈行，況蚤於諸公間，言論風旨亦優，為之何得歸鄉，卒中慈明之調耶？
圜悟禪師，政和間，謝事成都昭覺，復出峽南游。時張無盡公寓荊南，以道學自居，少見推許。圜悟艤舟謁之，劇談華嚴旨要曰：華嚴現量境界，理事全真。初無假法，所以即一而萬，了萬為一，一復一，萬復萬，浩然莫窮。心佛眾生，三無差別，卷舒自在，無礙圓融。此雖極則，終是無風帀帀之波。
公於是不覺促榻，圜悟遂問曰：到此，與祖師西來意，為同為別？
公曰：同矣。
圜悟曰：且得沒交涉。公色為之慍。
圜悟曰：不見云門道：山河大地無絲毫過患，猶是轉句，直得不見一色，始是半提，更須知有向上全提時節。彼德山、臨濟豈非全提乎？公乃首肯。
翼日，復舉事法界、理法界，至理事無礙法界。圜悟又問：此可說禪乎？
公曰：正好說禪也。
圜悟笑曰：不然。正是法界量在，蓋法界量未滅。若到事事無礙法界，法界量滅，始好說禪。如何是佛？乾屎橛。如何是佛？麻三斤。是故真凈偈曰：事事無礙，如意自在。手把豬頭，口誦凈戒。趁出淫坊，未還酒債。十字街頭，解開布袋。
公曰：美哉之論，豈易得聞乎！
夫圜悟融通宗教若此，故使達者心悅而誠服，非宗說俱通，安能爾耶？
廬山羅漢小南禪師，汀州張氏子，州南金泉院乃其故居。參佑禪師於潭之道林，獲印可。隨遷羅漢，而掌堂司，即分座接納。及佑移云居，以其繼席，名重諸方，學者翕然歸之。
時有居士張戒者，雅意參道。一日，南問曰：如何？
張曰：不會。
南復詰之不已，張忽領旨，遽以頌對曰：
天不戴兮地不知，誰言南北與東西？
身眠大海須彌枕，石筍抽條也大奇。
張尋取辭，南以二偈示之，曰：
汝到廬山山到汝，更誰別我廬山去？
出門問取嶺頭風，大道騰騰無本據。
又曰：
頭戴烏巾著白襴，山房借汝一年閑。
出門為說來時路，家在黃陂翠靄間。
羅漢準世系，以黃龍是大父，名既同而道望逼亞，故叢林目為小南，尊黃龍為老南。然羅漢以傳道為志，閱七寒暑，住世四十有三白，雖所蘊未伸，暐然名見當時，而垂稱於後世，云居可為有子矣。
大覺禪師，昔居泐潭，燕坐室中，見金蛇從地而出，須臾隱去，聞者贊為吉徵。未幾，自廬山圓通赴詔住東都凈因。先是，仁廟閱投子語錄，至僧問：如何是露地白牛？投子連叱。由茲契悟，乃制釋典頌十四首。今只記其首篇，曰：
若問主人公，真寂合太空。
三頭并六臂，臘月正春風。
尋以賜璉，璉和曰：
若問主人公，澄澄類碧空。
云雷時鼓動，天地盡和風。
既進，經一夜之覽，宣賜龍腦鉢。璉謝恩罷，捧鉢曰：吾法以壞色衣，以瓦鐵食，此鉢非法。遂焚之。
中使回奏，皇情太悅。久之，奏頌乞歸山，曰：
六載皇都唱祖機，兩曾金殿奉天威。
青山隱去欣何得？滿篋惟將御頌歸。
御和曰：
佛祖明明了上機，機前薦得始全威。
青山般若如如體，御頌收將甚處歸？
再進頌謝曰：
中使宣傳出禁闈，再令臣住此禪扉。
青山未許藏千拙，白發將何補萬機？
霄露恩輝方湛湛，林泉情味苦依依。
堯仁況是如天闊，應任孤云自在飛。
至治平中，上疏匃歸，英廟付以劄子曰：大覺禪師懷璉，受先帝圣眷，累錫宸章，屢貢款誠，乞歸林下，今從所請，俾遂閑心。凡經過小可庵院，隨性住持，或十方禪林不得抑逼堅請。璉攜之東歸，鮮有知者。
蘇翰林軾知杭，時以書問之曰：承要作宸奎閣碑，謹已撰成，衰朽廢學，不知堪上石否？見參寥說禪師出京日，英廟賜手詔，其略曰任性住持者，不知果有否？如有，切請錄示全文，欲添入此一節。璉終藏而不出。逮委順後，獲於篋笥。其不暴耀，足以羞挾權恃寵者之顏。
若夫仁廟萬機之暇，與璉唱酬，發揮宗乘，以資至治。所以宸奎閣記謂得佛心法，古今一人而已，誠哉斯言也！
富鄭公，鎮亳州時，迎華嚴顒公舘於州治，咨以心法。既有證入，而別後答顒書曰：
示諭此事，問佛必有夙因，非今生能辦，誠是如此。然弼遭遇和尚，即無始以來忘失事一旦認得，此後須定拔出生死海，不是尋常恩知，雖盡力道斷，道不出也。和尚得弼，百千其數，何益於事？不過得人道華嚴會下出得個老病俗漢，濟得和尚甚事？所云淘汰甚多，此事誠然。
每念古尊宿，始初在本師處，動是三二十年，少者亦是十數年侍奉，日日聞道聞法，方得透頂透底，卻思弼兩次蒙和尚垂顧，共得兩個月請益，更作聰明過人，能下得多少工夫？若非和尚巧設方便，著力擿發，何由見個涯岸？雖粉骨碎身，無以報答，未知何日再得瞻拜，但日夕依依也。
噫！先佛特稱富貴學道難，況貴極人臣，據功名之會而成辦焉？此尤為難耳。形以汗簡，尊奉顒公，而自謂不是尋常恩知，豈欺人哉？
圓照禪師本公，天資純誠而少緣飭。初游云居，同數友觀石鼓，相率賦頌。或議本素不從事筆硯，乃戲強之。本即賦曰：
造化功成難可測，不論劫數莫窮年。
大千。
儕輩為之愕然。
尋謁懷禪師於池陽景德，既領旨，而與眾作息莫有知者。一日，懷設問曰：泥犁長夜苦，聞者痛傷心，調達在地獄中，為甚麼卻得三禪天樂？
所對未有契者，懷曰：此須本道者下語始得。遂亟呼而至，理前語問之。本曰：業在其中。
自是一眾改觀。其後被詔住慧林，道契仁廟，而名落天下。其希聲徧大千之語，豈茍然哉？
明教禪師嵩公，明道間，從豫章西山歐陽氏昉，借其家藏之書，讀於奉圣院。遂以佛五戒十善通儒之五常，著為原教。
是時，歐陽文忠公慕韓昌黎排佛，盱江李泰伯亦其流，嵩乃攜所業，三謁泰伯，以論儒釋脗合且抗其說。泰伯愛其文之高，服其理之勝，因致書譽嵩於文忠公。
既而居杭之靈隱，撰正宗記、定祖圖，齎往京師，經開封府投狀，府尹王公素仲儀以剳子進之曰：臣今有杭州靈隱寺僧契嵩，經臣陳狀，稱禪門傳法祖宗未甚分明，教門淺學各執傳記，古今多有爭競，故討論大藏經，備得禪門祖宗所出本末，因刪繁撮要，撰成傳法正宗記一十二卷，并畫祖圖一面，以正傳記謬誤，兼注輔教編印本一部三卷，上陛下書一封，竝
不干求恩澤，乞臣繳進。臣於釋教麤曾留心，觀其筆削注述，故非臆論，頗亦精致。陛下萬機之暇，深得法樂，愿賜圣覽。如有可采，乞降中書看詳，特與編入大藏目錄，取進止。
仁廟覽其書，可其奏，敕送中書，丞相韓魏公、參政歐陽文忠公相與觀嘆。深經考證，既無訛謬，於是朝廷旌以明教大師，賜書入藏。
子曰：權知開封府王素，奏杭州靈隱寺僧契嵩撰成傳法正宗記并輔教編三卷，宜令傳法院於藏經內收附，剳
付傳法院。準此。
嵩之高文至論，足以寄宣大化。既經進獻，獲收附於大藏，則維持法綱之功，日月不能老矣。嗟夫！吾徒有終身不過目者，豈知潛利陰益之所自耶？
蜀僧普首座，自號性空庵主。參見死心禪師，居華亭最久。雅好吹鐵笛，放曠自樂，凡圣莫測。亦善為偈句開導人，其山居曰：
心法雙忘猶隔妄，色空不二尚余塵。
百鳥不來春又過，不知誰是住庵人。
又警眾曰：
學道猶如守禁城，晝防六賊夜惺惺。
中軍主將能行令，不動干戈致太平。
又曰：
不耕而食不蠶衣，物外清閑適圣時。
未透祖師關捩子，也須存意著便宜。
又曰：
十二時中莫住工，窮來窮去到無窮。
直須洞徹無窮底，踏倒須彌第一峰。
雪竇持禪師嘗有偈酬之曰：
性空老人何快活！只有三衣并一鉢。
叢林端的死心兒，見膽開談心豁豁。
有時吹笛當言說，一聲吹落西江月。
桃華庵中快活時，往往觀者舞不徹。
甚道理，能歡悅？搖手向人應道別。
堪笑無人知此意，盡道秤鎚硬似鐵。
難謾唯有當行家，為報臨機莫漏泄。
既而欲追船子和尚故事，乃曰：坐脫立亡，不若水葬，一省燒柴，二免開壙。撒手便行，不妨快暢，誰是知音？船子和尚。高風難繼百千年，一曲漁歌少人唱。仍別眾曰：船子當年返故鄉，沒踪跡處妙難量。真風偏繼知音者，鐵笛橫吹作散場。即語緇素曰：吾去矣。
遂於青龍江上乘木盆，張布颿，吹鐵笛，泛遠而沒。既聞其水化，以偈悼之，曰：
僧不僧，俗不俗，曾得死心親付囑。
平生知命只逍遙，行道苦無清凈福。
東西南北放癡憨，七十七年捏怪足。
漆桶著到，波濤洗浴，個中誰會無生曲？
隨潮流去又流歸，莫是庵前戀筇竹？
阿呵呵！老大哥快活，誰人奈汝何？
噫！生死之故亦大矣，普以為道，備見于自述山居詩。凡數十解，今記十有二而已。
拙直自知趨世遠，疏愚贏得住山深。現成活計無他物，只有鱗皴杖一尋。
屋架數椽臨水石，門通一徑掛藤蘿。自緣此處宜投老，饒得溪云早晚過。
自笑疏狂同拾得，誰知癡鈍若南泉？幾回食飽游山倦，只麼和衣到處眠。
無心閑淡云歸洞，有影澄清月在潭。此景灼然超物外，本來成現不須參。
隨身只有過頭杖，飽腹唯憑折腳鐺。幾度遣閑何處好？水聲山色游行。
瓦罏爇處清煙靄，鐵罄敲時曉韻寒。一穿數珠麤又重，拈來百八不相謾。
一瓢顏子非為樂，四壁相如未是高。爭似山家真活計，屋頭松韻瀉秋濤。
數行大字貝多葉，一炷麤香古柏根。石室靜延春晝永，杜鵑啼破落華村。
漁父子歌甘露曲，擬寒山詠法燈詩。深云勿謂無人聽，萬像森羅歷歷知。
坐石已知毛骨冷，漱泉常覺齒牙清。個中有味忘歸念，身老無余合此情。
幽巖靜坐來馴虎，古澗經行自狎鷗。不是忘機能絕念，大都投老得心休。
怕寒嬾剃髼松發，愛煖頻添榾柮柴。栗色伽梨撩亂掛，誰能勞苦強安排？
其詠閑適情，可謂得之至矣。倘非中有所養，孰能爾耶？
清逸居士潘興嗣，字延之。初調德化縣尉，同郡許瑊始拜江州守，潘往見之，瑊不為禮，遂懷刺歸，竟不之官。問道於黃龍南禪師，獲其印可。嘗曰：我清世之逸民。故自號焉。
嘉佑以來，公卿交薦章數十上，既以筠州軍事推官起之，辭不就，隱居豫章東湖上，琴書自娛。一日，南公高弟潛庵源禪師訪之，見其拂琴次，源曰：老老大大猶弄個線索在。
對曰：也要彈教響。
源曰：也不少。
對曰：知心能幾人？
寂音題其畫像曰：毘盧無生之藏，震旦有道之器。談妙義借身為舌，擎大千以手為地。機鋒不減龐蘊而解文字禪，行藏大類孺子而值休明世。舒王強之而不可，神考致之而不起。此天下士大夫所共聞，然公豈止於是而已哉？
嗚呼！公之休官問道，有始終之節，寂音既暴其隱德，著而為贊，自茲林下始可謂見一人耳。
妙喜老師以紹興四年春入閩，抵甘蔗州廣因蘭若，坐夏未終，徙海上洋嶼，揭榜於眾寮曰：先德有云：雜毒入心識，如油入面，永劫不可取。今時兄弟參禪不得，只為中毒深入骨髓。一向有可得道，只管禪將去；禪到末後，剩得一句時便歡喜，如此之輩，佛也救不得。今後上案，只得看經，不得看雜文字。如違，連案出院。
嗚呼！是時眾才五十有奇，而閱八晦朔，獲證者十有三焉。蓋激勵而然耳。
云居舜禪師，世姓胡，宜春人。以皇佑間，住棲賢而與歸宗寶公、開先暹公、同安南公、圓通訥公，道望相亞，禪徒交往，廬山叢林於斯為盛。居無何，郡將貪墨，舜不忍以常住物結情固位，尋有譖於郡將，民其衣，乃寓太平庵。仁廟聞其道行，復以僧服、寵錫、銀鉢盂再領棲賢。入院，有偈曰：
無端被譖枉遭迍，半載有余作俗人。
今日再歸三峽寺，幾多道好幾多瞋。
未幾，遷云居，道愈尊，眾益盛，以偈示眾曰：
尋求就兩俱愆，不涉二途病亦然。
孰謂個中端的處，椎胸貧子一文錢。
嗟夫！言忤郡將而獲譴，名聞天子而被寵，禍福倚伏，於舜亦何足云？
湖州甘露寺圓禪師有漁父詞二十余首，世所盛傳者一而已。
本是瀟湘一釣客，自東自西自南北，
只把孤舟為屋宅，無寬窄，幕天席地人難測。
頃聞四海停戈革，金門嬾去投書策。
時向灘頭歌月白，真高格，浮名浮利誰拘得？
遂以是得名於叢林。
蓋放曠自如者，藉以暢情樂道，而謳於水云影，真解脫游戲耳。
臨安南蕩崇覺空禪師，生緣姑熟，參侍黃龍死心禪師。死心惜其福不逮慧，以無應世為囑，草堂清公送以偈曰：
十年聚首龍峰寺，一悟真空萬境閑。
此去隨緣且高隱，莫將名字落人間。
尋棲止天臺，望高叢林，應命崇覺。未幾，院罹回祿，黽勉於土木之役，亦無倦誨接。嘗頌野狐語曰：
含血潠人，先污其口。
百丈野狐，失頭狂走。
驀地喚回，打個筋斗。
空之天資精悍，知見甚高，律身精嚴，外請不赴，有欲迎齋為架三門，乃告以：舍家財，荷公發心矣；背眾食，奈我破戒何？其固守如此。然平居氣凌諸方，於學徒亦鮮假詞色，真有父風，卓然可敬也！
投子聰禪師與海會演和尚，元佑間，道望竝著淮上，賢士大夫多從之游。黃太史魯直亦嘗勉胡尚書少汲問道於聰、演。具書曰：
公道學頗得力耶，治病之方，當深求禪悅，照破生死之根，則憂畏淫怒無處安腳。病既無根，枝葉安能為害？投子聰老，是出世宗師；海會演老，道行不媿古人，皆可親近。殊勝從文章之士學妄言綺語，增長無明種子也。聰老猶喜接高明士大夫，渠開卷論說，便穿諸儒鼻孔。若於義理得宗趣，卻觀舊所讀書，境界廓然，六通四辟，極省心力也。然有道之士，須以志誠懇惻歸向，古人所謂下人不精，不得其真，此非虛語。
嗚呼！古今文士於釋教深排而力詆者，蓋安於所習，毀所不見而然。若黃太史，雖為江西宗派之鼻祖，然見道而知天下無二道，故勤勤懇懇，曲折指陳，以尚書公為知言之人，而可與言也。
金陵有俞道婆者，禪林傳其參見瑯琊啟禪師，家以鬻油餈為業。一日，聞乞者唱蓮華樂於市云：不因柳毅傳書信，何緣得到洞庭湖？忽有省，不覺大笑，拋棄油餈，與市兒競拾。
其夫詬曰：你何顛耶？
婆撫掌曰：非公境界。
自是見僧必勘驗，時有僧過其門，婆遽呼曰：兒！兒！
僧曰：媽媽！爹爹在甚麼處？
婆轉身拜露柱，僧即踏倒曰：將謂有多少奇特。
次見僧，問曰：上座甚處來？
僧曰：五祖來。
婆曰：五祖長老猶是婆兒子在。
僧曰：婆婆卻是誰兒？
婆曰：老婆被上座一問，直得立地放尿。
其頌婆子偷趙州筍因緣曰：
虎穴魔宮到者稀，老婆失腳又懷疑。
趙州吃掌無人會，直至如今成是非。
宣政間，江淮為禪衲淵藪，婆於是時吹無孔笛，韻出青霄，遂致和者旁午而至。機緣偈句流布於世，自有賞音為其一唱而三嘆也。
烏巨雪堂行禪師，與凈無染書曰：
比見禪人傳錄公拈古，於中有僧問趙州：如何是佛殿底？拈云：須知一個髑髏，內有撐天拄地人。愚竊疑傳錄之誤，此決不是公語也。何故？蓋楊岐子孫終不肯認個監覺，若認監覺，陰界尚出不得，何有宗門奇特事耶？因此亦嘗頌之，特恃愛照，謾以浼聞。頌曰：不立孤危機未峻，趙州老子玉無瑕。當頭指出殿底，剗盡茫茫眼界華。
行之真慈，為不請友，以書規拈古之失，以頌明趙州之意，於宗門有補矣。若吾徒不顧其謬，妄自提掇，豈獨為明眼噱端，亦招謗法之愆，可不戒哉？