爾時，大通智勝如來至即時三轉十二行法輪。
三轉者，示相轉、勸修轉、作證轉，令入見、修、無學三位也。示相者，示四諦之行相，使知向方，即見道位也。勸修者，示四諦之功利，使知修行，即修道位也。作證者，示我已證，汝亦應證，即無學位也。
又三轉者，泛應三根，若下根須三，中根可二，上根唯一。若上上根，則目擊道存，不容聲矣。有所謂十二教法輪之利根也。不受一切法者，悟諦緣空，了無所著也。蓋心本解脫，有受故累；性本明定，有著故昏。是以不受一切法故，遂於諸漏心得解脫，又得禪定、三明、六通。然則圣凡一體，迷悟同源，人者茍能悟患累之由，達汨昏之始，果亦於法不受，則禪定、解脫、六通、三明皆可得矣！
第二、第三、第四說法時至不可稱數。
此於次第聞法獲*益，中、下之根也。利根一聞千悟，中、下多聞少悟。故至於第三、第四時，乃獲*益也。從是已後非一席說，又有小根獲*益，其數不計。
此正敘請說法華也。然前所請，皆愿轉無上輪，而大通止說諦緣之法，又待此請者，諸佛說法皆自漸之頓，藉權顯實。蓋導之無漸，則駭而不信，非惟教不陵節，亦欲學不躐等故也。
爾時，十六王子至佛自證知。
十六王子聞法獲*益，於是出家復求大乘，皆已成就，謂已成就大志，故請說大法。我等志愿下，自陳大志，望說大法也。如來知見，即所謂一大事也。
爾時，轉輪圣王至王即聽許。
爾時，彼佛受沙彌請至佛所護念。
過二萬劫，乃久默斯要，以待機也。則二萬劫前且說方等、般若之教，偈云說六波羅蜜，及諸神通事是也。釋迦現壽八十，而四十年說般若等教，大通現壽五百萬億那由他劫，則宜於二萬劫說也。
說是經已至皆共受持諷誦通利。
欣樂大法，敬奉宣明。
說是經時至八萬四千劫。
菩薩必信，聲聞或信，眾生不信。所謂上士聞道，勤而行之；中士聞道，若存若亡；下士聞道，大笑而已。未曾休廢者，所謂熾然說、無間說也。
是時，十六菩薩沙彌至三菩提心。
為疑惑之眾曲講也。十六王子，表在纏八識；十六菩薩，表出纏八智。然有十六者，示以八正伏八邪也。於八萬劫各度多眾者，表既得大通之道，則八萬法門無所不通，故非唯八正為妙智，雖八邪亦妙智也；非唯八正之能度，雖八邪亦能度也。所謂圣性無不通，逆順皆方便，唯其如此，故各能演妙至於窮劫，各能度眾至於沙。不如是，不足為大通之道。
大通智勝佛至而供養之。
可其所說，贊其德行，使眾親附也。
所以者何至三菩提如來智慧。
三乘得妙，則同歸一乘。
三、示今緣五：一、徵昔會今佛告諸比丘至於今不盡。
徵昔所化，會今之緣也。所化之眾，常與師俱者，為化緣深故，以是得值億萬多佛，其緣未盡，今復相值。
諸比丘！我今語汝至二名須彌頂。
陳十六王子成佛，名跡也。天地設位，道運乎其中，圣人法之，以開物成務。冒天下之道，故八方之佛各依一方，而示一德，所以開物，所以成務，原始要終，則天下之道無不冒矣。東方震為動，歡喜亦動也。阿閦，云無動。須彌頂，又無動之極也。經云：毀譽不動如須彌。此佛出應群動，而其體無動，又在動國，示即動而靜也。二佛并化，其德相資，故雖二名，可以合釋。
或曰：八卦乃中夏之書，引配竺教，豈佛意耶？李長者用釋華嚴，呂觀文用釋此章，或者非之，子復蹈襲，何也？
曰：竺夏一天下耳，疆畿所及，方位所同，而卦乃天地自然之理，獨不同哉？伏羲畫之以示人，吾佛象之以設法，各默得其同耳。今經雖無八卦之文，顯有八方之象，借事明理，烏乎不可？而必拘墟詆呰，非達士也。昔五百應真各解佛言，而問：誰當佛意？佛言：皆非我意。眾曰：不當佛意，將無得罪？佛言：雖非我意，各順正理，堪為圣教，有福無罪。吾唯守此，以當或者之非。
東南方二佛：一名師子音，二名師子相。
東南，巽，為柔順。師子音者，所說無畏。師子相者，所示無畏。此佛以慈柔應物，以無畏說法。
南方二佛：一名虛空住，二名常滅。
南方，離，為虛明。虛空住者，體至虛，以應群實也。常滅者，了一切法當體虛凝，即寂滅相，不復更滅，是謂常滅。
西南方二佛：一名帝相，二名梵相。
西南，坤，為資生。帝相者，神出而應物，為帝梵凈也。此佛以神應物，物資以生，而其德常凈，不累於物。
西方二佛：一名阿彌陀，二名度一切世間苦惱。
西方，兌，為毀折。阿彌陀，云無量壽。世間苦惱，即生死無常也。此佛於毀折之際，示無量壽，則了無生死，以救度世間生死苦惱。
西北方二佛：一名多摩羅跋旃檀香神通，二名須彌相。
西北，乾，為剛健。多摩羅旃檀香清遠潛通，以比神通。須彌相，亦無動義。此佛神通應物，如乾道不息，寂然不動，感而遂通。
北方二佛：一名云自在，二名云自在王。
北方，坎，為險陷。云自在，謂無心而利物。云自在王，又自在之至也。此佛以無緣慈覆陰，利澤險難眾生，而無心無著，如云之自在。
東北方佛名壞一切世間怖畏。
東北，艮，為萬物成始成終之所。始終之理，在物為成壞，在人為生死，乃世間之所怖畏也。此佛於生死畏中，以一真凝常之道，開覺群物，使達其無始無終，而入於不死不生，則世間怖畏壞滅矣。
第十六，我釋迦牟尼佛至三菩提。
釋迦牟尼，云能仁寂默。謂其德仁濟群類，其道寂默無為，以示化堪忍，故號能仁。此繼東北方而持標者，大覺雖具成始成終之德，而其道圓應不滯方隅，無始無終，為眾德之總故也。蓋自無動而出應群動，能柔能剛，說是無畏，虛己應物，現壽運神，乃至濟險滅怖，無非釋迦隨宜之行。故歷言八方佛德，而以釋迦總之，斯乃范圍天地，曲成萬物，無方無體之至德也。非成無上正道，何以與此？故曰釋迦牟尼於娑婆國成阿耨菩提。
諸比丘！我等為沙彌時至漸入佛道。
明昔因今緣，使知功行已深而成就之也。舉為沙彌所化，明昔因也；於今所化，明今緣也。應以是法漸入佛道，即成就之也。
所以者何？如來智慧難信難解。
釋上既曠劫蒙教，今猶漸入者，以如來智慧難信解故。然眾生莫不有如來智慧，而難解若此者，塵習自障故也。以今人觀之，幸聞正法，不無宿因，安知吾徒非智勝之遺塵，非未來之弟子？然緣障尚稠，道果渺邈，即曠劫蒙教，今猶漸入者也。若能勤進，猶可庶幾，設復退墮，又安知未來之期比前塵劫不復過於是數耶？然則所謂難解者，非佛智之難，機自難耳。
爾時所化無量河沙等眾生者至聲聞弟子是也。
上明蒙化之因，此指所化之人。
我滅度後至除諸如來方便說法。
上云未來聲聞，謂曾蒙化者；此云復有弟子，言未蒙化者。其因緣展轉，終當遇佛，而依一乘得度也。余國作佛者，示滅於此，而應緣於彼也。更有異名者，華嚴云：如來名跡，應眾生心，各各不同，於一四天下，乃至十方，各各十千是也。
諸比丘至唯一佛乘得滅度耳。
前明始權，此會終實也。涅盤時到，言化緣將畢。眾又清凈，言根機已熟。眾清凈者，已於藏教斷惑除結也。信堅固者，已於通教心相體信也。了達空法，謂已悟般若。深入禪定，謂妙造玄源。如此則諸病已除，醫方亦遣，故廢二權，特明一實。得滅度者，得真常道果也。
四、喻明權實六：一、立譬本比丘當知至是人若聞，則便信受。
為樂小者，權說小果，彼便信受，如滯化城。
譬如五百由旬險難惡道，曠絕無人，怖畏之處。
譬諸生死煩惱惡道，險難長遠也。五百由旬，舊說尤多。今取二乘斷三界結惑，離分段生死，證有余涅盤，是過三百由旬而至化城。然尚滯變易生死，若回心向大，進至七地，斷盡習氣，是過四百由旬近於寶所。又進八地已上，斷盡無明，離變易生死，證無余涅盤，是過五百由旬到寶所也。曠絕無人等，譬生死長遠，無真知見。妄起怖畏。
若有多眾欲過此道，至珍寶處。
譬三乘求佛。
有一導師，聰慧明達至欲過此難。
導師，指津之人，譬釋尊也。通斯進之，塞斯止之。通譬斷惑，塞譬起障。又善則通，惡則塞，乃可無難。
所將人眾，中路懈退至今欲退還。
譬二乘求道，難進易退。
導師多諸方便，而作是念至亦可得去。
譬因二乘斷三界結惑，後息以小果，而進之智地也。隨意所作，即任力所能，漸得入道之義。
是時，疲極之眾至快得安隱。
稱愿息之心故也。
於是眾人前入化城，生已度想，生安隱想。
樂小忘大。
爾時，導師知此人眾至為止息耳。
化非真有，故斯須即滅，唯寶所為真。權非實有，故終竟而廢，唯一乘為實。
五、合顯權實五：一、合引喻諸比丘！如來亦復如是，今為汝等作大導師。
知諸生死煩惱惡道險難長遠，應去應度。
若眾生但聞一佛乘者至乃可得成。
若但聞一乘，而無權濟，則厭大而不欲見佛，憚煩而憂其道遠，故須權濟也。上言惡道長遠，此言佛道長遠者，上以正見觀眾生，此以倒見觀佛道故也。佛道初不遠，人本無修證，特由生死背馳，復之之難，故見其長遠；惑業積障，治之之難，故見其勤苦。則長遠勤苦由倒妄起，何關於道哉？茍無生死、無惑業，則當體凝凈何復何治？長遠之見、勤苦之功，了無所施矣。昧者不知出此，而致咎佛道，遂生懈退，大覺所以敘其倒見，而誘進之。
佛知是心怯弱下劣至說二涅盤。
中道，即大小乘之中間也。二涅盤，即二乘涅盤，下云二地是也。
若眾生住於二地至我化作耳。
住於二地，謂滯二乘權果而不知進，故語之佛慧，令觀察籌量而進取實果也。
六、以偈重宣五：初、頌昔因八：初、頌大通成道爾時，世尊欲重宣此義，而說偈言：大通智勝佛至心皆懷踴躍。
彼佛十六子，皆與其眷屬，千萬億圍遶，俱行至佛所。
頭面禮佛足至震動於一切。
圣師子者，贊圣力無畏也。世尊難值已下，頌出世本懷而請法。
東方諸世界至轉無上法輪。
無量慧世尊至汝等應當知。
無明至老死，舉十二因緣也，皆從生緣有，明無生，即無眾過患也。
宣暢是法時，六百萬億姟，得盡諸苦際，皆成阿羅漢。
頌初會聞法獲益之利根也。風俗通云：十萬曰億，十億曰兆，十兆曰京，十京曰秭，十秭曰姟。姟為總大之數，即所謂那由他也。
第二說法時至不能得其邊。
頌次第獲益中下之根。
時十六王子至慧眼第一凈。
小乘慧眼未免緣影，求其第一清凈無如世尊，故愿得之。
佛知童子心至如河沙偈。
知童子心，即前云深心所念，佛自證知也。說六波羅蜜等，即前云過二萬劫之事也。六波羅蜜，即般若教，諸神通事，即方等教，且分別實法為大乘之始而已，過是已後，乃說法華。然有如沙偈者，妙法應機，廣略不同，故釋迦則一期而說，燈明六十劫說，大通八千劫說，今經止於二十八品。常不輕於威音，則聞二十千萬億偈；喜見於日月凈明德，則聞八百萬億阿閦婆偈。蓋各隨其緣之賒促，根之廣狹，故說有豐約，其實稱性之法無所終窮。是以華嚴有三部之文，而一字法門書海墨而不盡，則沙之偈不為多也。
彼佛說經已至河沙等眾。
二、頌今緣四：一、頌徵昔會今彼佛滅度後，是諸聞法者，在在諸佛土，常與師俱生。
因法華緣，世世相值。
是十六沙彌，具足行佛道，今現在十方，各得成正覺。
爾時聞法者至引汝趣佛慧。
明遠緣深功，而成就之也。
以是本因緣，今說法華經，令汝入佛道，慎勿懷驚懼。
三、頌喻權實五：一、頌譬本譬如險惡道至經五百由旬。
毒獸，譬生死。煩惱水草，譬菩提資根。
時有一導師，強識有智慧，明了心決定，在險濟眾難。
眾人皆疲倦，而白導師言：我等今頓乏，於此欲退還。
導師作是念至各可隨所樂。
前止云化作一城，即通譬道果。此又云郭及舍宅、男女等者，詳譬果中德用也。國邑有城，重城為郭，城以郭為防，果以德為輔。舍宅，譬依止之德，以畢竟空寂為莊嚴。園林，譬庇賴之德，以無漏法樹為周匝。浴池，譬潔凈之德，以八解定水為渠流。樓閣，譬超達之德，以空、無相、無作為重門。男女充滿，即所謂善心誠實男，慈悲心為女也。然此譬二乘果德，而有似大乘之德者，乃以似量權進之耳。故總依化城為言，及乎即滅化城，則此等皆滅，譬二乘之德曾無實證，終歸壞滅也。世之學者，以此智知道，以似量見性，緣無實證亦若是矣。
諸人既入城至當共至寶所。
四、頌合顯權實四：一、頌合譬本我亦復如是，為一切導師。
見諸求道者，中路而懈廢，不能度生死，煩惱諸險道。
故以方便力，為息說涅盤。言汝等苦滅，所作皆已辦。
此云已辦，乃權進之。及其住於二地，即實說未辦。
既知到涅盤，皆得阿羅漢，爾乃集大眾，為說真實法。
如科。
諸佛方便力至乃是真實滅。
此令觀察籌量所得非真，勉之令趣實果也。
諸佛之導師，為息說涅盤，既知是息已，引入於佛慧。
總結化城一品意義也。