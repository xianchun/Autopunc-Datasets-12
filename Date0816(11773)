愚以倦游，歸憩羅湖之上，杜門卻掃，不與世接。因追繹疇昔出處叢林，其所聞見前言往行，不為不多，或得於尊宿提唱、朋友談說；或得於斷碑殘碣、蠹簡陳編。歲月浸久，慮其湮墜，故不復料揀詮次，但以所得先後，會萃成編，命曰羅湖野錄。
然世殊事異，正恐傳聞謬舛，適足滓穢先德，貽誚後來，姑私藏諸，以俟審訂。脫有博達之士，操董狐筆，著僧寶史，取而補之，土苴罅漏，不為無益云爾。
