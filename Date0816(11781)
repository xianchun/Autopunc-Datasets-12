參禪者多不信凈土，以謂著相，欲指人心，見性成佛。此說甚善，極不易到，反成弊者多矣。今故詳言參禪之弊，且引事跡為證，與諸修行不知其要者并舉而言之，故此卷名指迷歸要。
宋朝有二青草堂，在前者年九十余，有曾家婦人，嘗為齋供及布施衣物，和尚感其恩，乃言：老僧與夫人作兒子。一日，此婦人生子，使人看，草堂已坐化矣，所生子即曾魯公也。以前世為僧，嘗修福修慧，故少年登高科，其後作宰相。以世俗觀之，無以加矣。雖然，此亦誤也。何則？此世界富貴不長久，受盡則空，又且隨業緣去，輪回無有了時，不如且生西方，見佛了生死大事，卻來作宰相。故雖入胞胎中受生，此一性已不昧。所以雖在輪回世界中，已不受輪回，而生死去住自如矣。今未能了生死，乃念區區恩惠，為人作子，則不脫貪愛，永在輪回，其失計甚矣。
五祖戒禪師，乃東坡前身，應驗不一。以前世修行故，今生聰明過人；以五毒氣習未除故，今生多緣詩語，意外受竄謫，此亦大誤也。若前世為僧，參禪兼修西方，則必徑生凈土，成就大福大慧，何至生此世界，多受苦惱哉？聞東坡南行，唯帶阿彌陀佛一軸，人問其故，答云：此軾生西方公據也。若果如是，則東坡至此方為得計，亦以宿植善根，明達過人，方悟此理故也。聞魯直前世為婦人，誦法華經，以誦經功德故，今世聰明有官職，此隨業緣來者也。若生西方，豈如是而已哉？
有喆老者，住京師大剎，四十年不睡，坐禪精苦，如此坐化，後紙襖亦燒出舍利。中官有以三十千買一紙襖者，以其有舍利故也，其效驗已如此。若修西方，必為不退轉地菩薩，即生死自如矣。卻來此世界濟渡眾生，有何不可？不知修此，乃生大富貴處，一生多受憂苦，可哀也哉！縱使受大富貴，亦終有盡，依舊輪回。
或云：以喆老之精修，今生多受憂苦，何也？
答云：佛言：假令百千劫，所作業不亡，因緣會遇時，果報還自受。永嘉大師亦云：了則業障本來空，未了應須還宿債。以喆老不曾了得生死大事，今世生於大富貴處，乃前生愿心也。多受憂苦者，乃因緣會遇，而還千百世之宿債也。若生西方，則宿債不須還矣。何則？生死自如故。雖入一切眾生生死界中，大作濟度，一性已不昧，而超脫三界，豈須還宿債哉？且以喆老之精修，猶不能超脫三界，豈非三界之岸極高，其苦海極深，其波濤極急，故不易超脫乎？修西方而超脫者，仗佛力也。有佛力而不倚仗，猶窮賤餓人見富貴者而不倚仗。哀哉！
有惠古長老，先住舒州太平，次住浙東大剎，亦名行尊宿也。死而生於宰相家，後生登高科，世固以為榮矣，然此甚失計也。何則？前世齋戒，今世食肉，必以食肉為美矣；前世清修，今生近色欲，必以色欲為美矣；前世恬靜，今生享富貴，必以富貴為美矣。譬如大象入泥一步，深如一步，奈之何哉？楞嚴經云：聞所聞盡，盡聞不住；覺所覺空，空覺極圓。蓋謂所聞之事盡矣，盡聞其不住也，故世間雖享快樂，其如不住何？不住則過去，過去則不能久也。又覺其所覺者，皆歸於空，空則無實矣。誠能於此空而覺之，則真覺之性極圓，而無復墜墮也。
使古老而悟此理，必不生宰相家；縱未能悟明真性，且修西方以脫去輪回可也。楞伽經謂：世間修行人如澄濁水，澄之雖清，未去濁腳，攪之復濁。古老之謂也。如生西方，見佛得道，復來生此世界，則若刷去濁腳，純為清水，雖攪之，不復濁矣。故雖名行尊宿，亦不可不修西方，古老足以鑒矣。
譬如人有一官而不受，必欲修學為大魁，其志固美矣，然大魁不可必得固。不若且受其官，一面修學，如得大魁，則若錦上添花；若不得之，不失其為官人。修西方者，且受官之謂也。一面修學者，兼以參禪之謂也。不得大魁者，參禪未悟之謂也。不失其為官人者，直脫輪回，大受快樂之謂也。既生西方，見佛聞法，烏有不大悟哉？故西方之說，誠不可廢。
智者十疑論云：三菩薩修兜率：一名無著，二名世親，三名師子覺。約云先生兜率見彌勒者，即來相報。師子覺先亡，數年無報；次世親亡三年，乃來報云：天日長，我生兜率，禮彌勒佛，聽其說法，即來相報，已三年矣。問：師子覺如何？云：生兜率外院，戀著天樂，即不曾見佛。且以菩薩而修兜率，猶有戀著不見佛者，此輪回之根本，是知兜率難修有墜，非比西方易修無墜也。
智者又云：有見釋迦佛而不得道者，若修西方，見阿彌陀佛，無不得道。則釋迦佛與阿彌陀佛，其愿力、功德、威神小大固不同矣。故大慈菩薩云：十方三世佛，阿彌陀第一。念其名號，消一切罪，遂生凈土。宜哉！
歐陽永叔，知穎州，一官妓口氣作蓮華香。有僧知宿命，言：此妓前世為尼，誦法華經三十年，一念之差，遂至於此。問妓云：曾讀法華經否？答云：失身於此，何暇誦經？與以法華，則讀誦如流；與之他經，則不能讀。以此知僧言可信矣。使此尼知西方法門，則上品上生可也。不知而墜墮於妓，可不哀哉！以此知能用西方法門教人者，其濟拔之功大矣，福報豈易量哉？
無明謂暗昧真性，行謂動作，識謂魂識，名謂受想行識，色謂色身，六入謂六根，觸謂觸六根者，因暗昧真性故，不能寂。然不動，乃生魂識，因有名色，遂有六入，因六入故有觸，因觸故受，因受故愛，因愛故取，因取故常有之，因此復受生，因生故，有老死相牽，緣不斷故，名十二緣。
自阿鼻大地獄至他化自在天，皆名欲界，以有情欲也。上有色界，止有色身，無男女之形。又上有無色界亦無色身，止有魂識如鬼神，此總名三界。觀此，豈可迷於他涂而不修西方？