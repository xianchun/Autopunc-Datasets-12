宋覺范洪禪師有法華論行於世，達觀師為余言之，構之十年矣，而不得。余於覺范著述已得，披睹僧寶、林間、智證諸書，愛其議論直截痛快，能為人解粘去縛，獨不見是書，慕之頗切。一日，詣楞嚴靜室，達觀師出以示余，云得之精嚴僧舍。余喜甚欲狂，不意至寶再耀於世，因得盡讀之。
夫世尊出現，為說法華，諸大弟子等得受記莂，為悟法華。然蓮華是喻，至於孰為妙法，則七軸文字中竟無一語說破。欲於此旁施注腳，大難大難！
覺范此論，大都就自己所悟，印正法華，橫說豎說，無不如意，而亦未嘗有一語說破。讀是論者，當從不說破處猛著精采，忽然拶破，靈山一會，儼然未散，始信覺范老人婆心太切。若束於教者，見其貶駁人師，操戈相向，遺其天機，而索其玄黃牝牡，豈敢謂盡無哉？
每品末，有張商英附論一篇，議論亦直截可喜，足以羽翼覺范。鏤板完，達觀師已先期北去，是書流通，想見其欣欣於數千里外也。時明萬歷乙酉冬十一月晦日凈心居士馮夢禎書於凈業堂。