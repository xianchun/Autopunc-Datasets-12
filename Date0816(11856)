明惡世聲聞取相失理，佛法則滅出不得食十種肉之數及賣刀、酒、洛沙等事云何菩薩摩訶薩念法至是名菩薩念法。
僧亮曰：以涅盤經為法，朝修夕得利，夕修朝得利，故言無時而有現果。法眼所見至無為無數，說十一空。是法無舍宅至畢竟微妙，釋空以名法能涅盤也。非色斷色者，說真也。而亦是色者，說應也。非因者，非作因也。是因者，智為解脫作了因也。
云何念僧？諸佛圣僧至常不變易，是名念僧。
僧亮曰：諸佛圣僧至修行正直法，釋如法住也。佛師於法，法常故如來常。僧有三義，此釋和合及弟子僧義。不可觀見至不可思議，義常僧也。一切眾生，良佑福田，釋福田僧義也。
云何念戒？菩薩思惟至是名菩薩摩訶薩念戒。
僧亮曰：有戒不破至諸佛贊嘆，說凈戒體也。是大方等至妙寶勝幢，美戒也。能生萬行譬地，度生死河譬船，莊嚴眾生譬瓔珞，能持僧眾譬如大姓，洗除煩惱譬灰汁，障諸惡風雨譬舍宅，斷諸結縛譬刀劍，無樂不備譬寶珠，所向自在譬腳足，見涅盤路譬眼目，能生眾善譬父母，障於生死也。是以眾生起種種病時，如來欲為滅此之惡故，以說此理而導物也。既顯秘藏之義如此，便呵迦葉向難，然後正答，明迦葉佛法，于時住世七日後方滅。何以然？此是凈土眾生，神根儁利，智慧滋多，故七日之中，受持悉得，過是已後，不復須此音聲章句，故言其滅，理寶常而不毀也。今此世界，愚癡無智，穢濁居懷，不體於常故，所以須分明宣辨理本常住，豈容滅耶？
善男子！迦葉佛時，所有眾生至雖有是典，不須演說。
僧亮曰：于時國土嚴凈，無有鈍根，不須三種經也。
善男子！今世眾生多諸煩惱至何以故？常不變。
僧亮曰：明此國土穢惡，眾生喜忘故，具有三種經也。
智秀曰：第四、正答所問也。明迦葉佛法，理常不滅，正以學者根利，不須言說，由言教不興，故言滅也。
善男子！若有眾生我見無我至不可說言如來法滅。
僧亮曰：上說多諸煩惱，今說煩惱相也。
寶亮曰：對向七寶譬贖命等句也。若眾生斷常病起，便說六行，有能安心此理，則慧命增也。乃引儁等六事為誓也。
智秀曰：第五翻，辨諸須說時也。
善男子！若佛初出，得阿耨至當知是法久住於世。
僧亮曰：明此經隱時，余經亦滅也。行惡法者，惡法互起。起惡，涅盤經隱也。
僧宗曰：廣明佛法滅、不滅相，乃有十二句，合為六對，要使道俗相須，方得弘法，得失相形，互辨優劣也。
智秀曰：第六翻，廣明滅不滅相。
善男子！我法滅時至悉發阿耨多羅三藐三菩提心。
僧亮曰：上說諸佛法有興衰，此說釋迦法中第六惡也。酪沙者，從波羅奢華中出也。出時純蟲可用除也。有十二萬諸大菩薩至燒一切經典，證涅盤經不滅，直是紙墨文字滅耳。
智秀曰：第七翻，明釋迦法興滅之相也。