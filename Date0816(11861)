夫性起菩提，真如萬行，終日作而無作，雖無行而遍行。若云有作，即同魔事；或執無行，還歸斷滅。故知自心之外，無法建立。十身具足，四土圓收，雖總包含，不壞內外，皆稱法界，豈隔有無？空中具方便之慧，不著於有；有中連殊勝之行，不墮於無。是以即理之事，行成無閡；即事之理，行順真如。相用無虧，體性斯在。
夫化他妙行，不出十度、四攝之門；利己真修，無先七覺、八正之道。攝四念，歸於一實；總四勤，不出一心；嚴凈五根，成就五力。若論施，則內外咸舍；言戒，則大小兼持；修進，則身心并行；具忍，則生法俱備；般若，則境智無二；禪定，則動寂皆平；方便，則普照塵勞；發愿，則遍含法界；具力，則精通十力；了智，則種智圓成；愛語，則俯順機宜；同事，則能隨行業；運慈，則冤親普救；說法，則利鈍齊收；七覺，則沈掉靡生；八正，則邪倒不起。乃至備修三堅之妙行，具足七圣之法財；秉持三聚之律門，圓滿七凈之真要。
悟天行，契自然之本理；修梵行，斷塵習之根源。現病行，憩聲聞於之愆，凡無即圣之分。教網虛設，方便則空，本為接後逗前，令凡實證，設是示現權施，亦令後人仿傚。不可將邪倒之法，賺人施行，大圣真慈，終不虛誑。是以八萬法門無非解脫，一念微善皆趣真如。自有初心、後心，生忍、法忍，未必將高斥下，以下凌高。善須知時，自量根力，不可評他美惡，強立是非，言是禍胎，自招來業。且如得忍菩薩，雖證生法二空，為利他故，破慳貪垢，尚乃燒臂焚身，如藥王菩薩、僧崖之類。若未具忍者，雖知以智慧火焚煩惱薪，了達二空，不生身見，其或現行障重，未得相應，起勇猛心，運真實行，酬恩供佛，代苦行慈，欲成助道之門，不起希求之想，若不欺誑，事不唐捐。脫或智眼未明，猶生我執，但求因果，志不堅牢，擬傚先蹤滅，有相皆空。若於三寶中志誠歸向，起一舍心，猶勝世間虛生浪死，則能以無常體得金剛體，以不堅身易堅固身。取舍二途，須憑智照。
問：安心入道，須順真空；起行度生，全歸世諦。但了法性，以辯正宗，何乃斥實憑虛，喪本驟壞，即有而常空。故臺教云，如鏡有像，瓦礫不現，中具諸相，但空即無。微妙凈法身，具相三十二。
清涼國師云：凡圣交徹，即凡心而見佛心；理事雙修，依本智而求佛智。古德釋云：禪宗失意之徒執理迷事，云性本具足，何假修求？但要亡情，即真佛自現。學法之輩執事迷理，何須孜孜修習理法？合之雙美，離之兩傷，理事雙修，以彰圓妙。休心絕念名理行，興功涉有名事行。
依本智者，本覺智，此是因智，此虛明不昧名智，成前理行，亡情顯理。求佛智者，即無障閡解脫智，此是果智，約圓明決斷為智，成前事行，以起行成果故。此則體性同故，所以依之；相用異故，所以求之。但求相用，不求體性。前亡情理行，即是除染緣起，以顯體性；興功事行，即是發凈緣起，以成相用。
無相宗云：如上所說，相用可然，但依本智情亡，則相用自顯。以本具故，何須特爾起於事行？
圓宗云：性詮本具，亡情之時，但除染分相用，自顯真體。若無事行，彼起凈分相用，無因得生。如金中雖有眾器，除礦但能顯金，若不施功造作，無因得生其器。豈金出礦已，不造不作，自然得成於器？若亡情，則不假事行，佛令具修，豈不虛勞學者？是以八地已能離念，佛勸方令起於事行，知由離念不了。所以文云：法性真常離心念，二乘於此亦能得，不以此故為世尊，但以甚深無閡智，七勸皆是事行故。是知果佛須性相具足，因行必須事理雙修。依本智，如得金；修理行，如去礦；修事行，如造作；求佛智，如成器也。
慈愍三藏錄云：若言世尊說諸有為，定如空華，無有一物名虛妄者，虛妄無形，非解脫因。如何世尊勅諸弟子勤修六度萬行妙因，當證菩提涅盤之果？豈有智者贊乾闥婆城堅實高妙，復勸諸人以兔角為梯而可登陟乎？由此理故，雖是凡夫發菩提心，行菩薩行，雖然有漏修習，是實是正，有體虛妄，非如龜毛空無一物，說為虛妄，皆是依他緣生幻有，不同無而妄計。若如是解者，常行於相，相不能閡，速得解脫，迷情局執，於教不通。雖求離相，被相拘，無有解脫。
又云：若三世佛行執為妄想，憑何修學而得解脫？不依佛行，別有所宗，皆外道行。古德云：若一向拱手，自取安隱，不行仁義，道即闕莊嚴，多劫亦不成。但實際不受一塵，佛事不舍一法。
還源觀云：真該妄末，行無不修；妄徹真源，相無不寂。又云：真如之性，法爾隨緣，萬法俱興，法爾歸性。祖師傳法偈云：心地隨時說，菩提亦秖寧。事理俱無閡，當生即不生。故知真不守性，順寂而萬有興；緣不失體，任動而一空常寂。
問：思益經云：入正位者，不從一地至十地。楞伽經云：寂滅真如，有何次第？古德云：寧可永劫沈淪，終不求諸圣解脫。又云：任汝千圣現，我有天真佛。何乃捏目生華，強分行位？
答：若心冥性佛，理括真源，豈假他緣，尚猶忘己？若隨智區分，於無次第中而立次第，雖似昇降，本位不動。夫圣人大寶曰位，若無行位，則是天魔外道。若約圓融門，則順法界性，本自清凈。若約行布門，則隨世諦相，前後淺深。今圓融不礙行布，頓成諸行，一地即一切地故。若行布不礙圓融，遍成諸行，增進諸位功德故。點空論位，常居中道，不有而有，階降歷然；有而不有，泯然虛靜。故般若經云：須菩提問佛：若諸法畢竟無所有，云何說有一地乃至十地？佛言：以諸法畢竟無所有故，則有菩薩初地至十地。若諸法有決定性者，則無一地乃至十地。是以三十七品，菩薩履踐之門；五十二位，古佛修行之路。從初念處一念圓修，迄至十八不共，練磨三業，究竟清凈。
問：真源自性，本自圓成，何藉修行，廣興動作？經云見苦斷集，證滅修道，名為戲論。若起妄修行，何當契本？
答：起信論云：以有妄想心故，能知名義，為說真覺。亦因真如內熏，令此無明而有凈用。復因諸佛言教力內外相資，令此妄心自信己身有真如性，能起種種方便，修諸對治。此能修行，則是信有真如，由未證真，不名無漏；妄念若凈，真性自顯。又雖修無性，不閡真修，從妄顯真，因識成智。猶如影像，能表鏡明，若無塵勞，佛道不立。古德云：真妄二法，同是一心。妄攬真成，無別妄故；真隨妄現，無別真故。又真外有妄，理不遍故；妄外有真，事無依故。又若執本凈，是自性癡；若假外修，是他性癡。若內外相資，是共性癡；若本末俱遣，是無因癡。
長者論云：若一概皆平，則無心修道。應須策修，以至無修，方知萬法無修。寶積經云：若無正修者，貓兔等亦合成佛，以無正修故。臺教云：行能成智，行滿智圓；智能顯理，理窮智寂。相須之道，興廢不無。因權顯實，實立權亡；約妄明真，真成妄泯。權妄既寂，真實亦空，非妄非權，何真何實？牛頭融大師云：若言修生，則造作非真；若言本有，則萬行虛設。
問：一切凡夫常在於定，何須數息入觀而無繩自縛乎？
答：若法性三昧，何人不具？若論究竟定門，唯佛方備。等覺菩薩尚乃不知，散心凡夫豈容測度？故文殊云：譬如人學射，從麤至細，後乃所發皆中。我亦如是，初學三昧，諦緣一境，後入無心三昧，始一切時中常與定俱。所以不凈假觀，數息妙門，是入甘露之津，出生死之徑。故龍樹祖師云：觀佛十力中，二力最大：因業力故，入生死；因定力故，出生死。正法念經云：救四天下人命，不如一食頃端心正意。是以在纏真如，昏散皆具；出纏真如，定慧方明。總別條然，前後無濫，何專理是，寧斥事非？
問：菩薩大業以攝化為基，何乃獨宿孤峰，入深蘭若？既違本愿，何成利人？
答：菩薩本為度他，是以先修定慧。空閑靜處，禪觀易成；少欲頭陀，能入圣道。法華經云：又見菩薩勇猛精進，入於深山，思惟佛道。
問：多聞廣讀，習學記持，徇義窮文，何當見性？
答：若隨語生見，齊文作解，執詮忘旨，逐教迷心，指月不分，即難見性。若因言悟道，藉教明宗，諦入圓詮，深探佛意，即多聞而成寶藏，積學以為智海。從凡入圣，皆因玄學之力；居危獲安，盡資妙智之功。言為入道之階梯，教是辯正之繩墨。華嚴經云：欲度眾生，令住涅盤，不離無障閡解脫智。無障閡解脫智不離一切法如實覺，一切法如實覺不離無行無生行慧光，無行無生行慧光不離禪善巧決定觀察智，禪善巧決定觀察智不離善巧多聞。菩薩如是觀察了知已，倍於正法勤求修習，日夜惟愿聞法喜法，樂法依法，隨法解法，順法到法，住法行法。菩薩如是勤求佛法，所有珍財皆無吝惜，不見有物難得可重，但於能說佛法之人生難遭想。
法華經云：若有利根，智慧明了，多聞強識，乃可為說。論云：有慧無多聞，是不知實相，譬如大暗中，有目無所見。多聞無智慧，亦不知實相，譬如大明中，有燈而無目。多聞利智慧，是所說應受。無聞無智慧，是名人身牛。故圓教二品，方許兼讀誦；位居不退，始聞法無厭。聞有助觀之力，學成種智之功，不可作牛羊之眼，罔辨方隅，處愚戇之心，不分菽麥乎。
問：靈知不昧，妙性常圓，何假參尋，遍求知識？
答：一切眾生，悟里生迷，真中起妄，秖為不覺，須假發揚。法華經云：佛曾親近百千萬億無數諸佛，盡行諸佛無量道法，勇猛精進，名稱普聞。又云：善知識者，是大因緣，所謂令得見佛，發阿耨多羅三藐三菩提心。華嚴經云：譬如暗中寶，無燈不可見，佛法無人說，雖智不能了。又云：不要三千大千世界滿中珍寶，惟愿樂聞一句未聞佛法。又云：雖知諸法不由他悟，而常尊敬諸善知識。
起信論云：又諸佛法，有因有緣，因緣具足，乃得成辦。如木中火性，是火正因，若無人知，不假方便，能自燒人，無有是處。眾生亦爾，雖有正因熏習之力，若不遇諸佛菩薩、善知識等，以之為緣，能自斷煩惱，入涅盤者，則無是處。
法句經云：如裹香之紙，系魚之索。佛語諸比丘：夫物本凈，皆由因緣以興罪福，近賢明則道義隆，友愚暗則殃禍集。譬如紙索，近香則香，系魚則臭，漸染翫習，各不自覺。頌曰：鄙夫染人，如近臭物，漸迷習非，不覺成惡。賢夫染人，如附香熏，進智習善，行成芳潔。
首楞嚴經云：佛告阿難：一切眾生從無始來種種顛倒，業種自然，如惡叉聚。諸修行人不能得成無上菩提，乃至別成聲聞、緣覺，及成外道諸天魔王及魔眷屬，皆由不知二種根本，錯亂修習。猶如煮砂欲成嘉饌，縱經塵劫，終不能成。是知初心須親道友以辨邪正，方契真修。或涉權門，日劫相倍，若得圓旨，不枉功程，直至道場，永無疑悔。及生自悟之時，惟證無師自然之智，決定不從人得。
問：說法為人，雖成大業，未齊極地，恐損自行。登地菩薩尚被佛訶，未證凡夫如何開演？
答：臺教初品即是凡夫，若信入圓門，亦可說法。以凡夫心同佛所知，用所生眼齊如來見。般若經中校量，正憶念自修行般若之福，不如廣為人天巧說譬喻，令前人易解般若，其福最勝。經云：其人戒足雖羸劣，善能說法利多人，若有供養是人者，則為供養十方佛。未曾有經云：說法有二大因緣：一者、開化天人，福無量故；二者、為報施食恩故。豈得不說？又財施如燈，但明小室；法施若日，遠照天下。
大方廣總持經云：佛言：善男子！佛滅度後，若有法師，善隨樂欲，為人說法，能令菩薩學大乘者及諸大眾，有發一毛歡喜之心，乃至暫下一滴淚者，當知皆是佛之神力。
但見解不謬，冥契佛心，雖為他人，亦乃化功歸己。既能助道，又報佛恩，儻不涉名聞，實一毫不棄。至於傳持法寶，講唱大乘，制論釋經，著文解義，拔不信之疑箭，照愚暗之智光，建法垣墻，續佛壽命。或取經西土，求法遐方；或翻譯大乘，潤文至教；或廣行經咒，遍施受持，開法施之門，續傳燈之焰。能將甘露，沃枯竭之心；善使金錍，扶癡盲之眼。經云：假使頂戴經塵劫，身為床座遍三千，若不傳法度眾生，決定無能報恩者。
問：何不一法頓悟，萬行自圓，而迂回漸徑，勤勞小善乎？禪宗一念不生，一塵不現，若爭馳焰水，競執空華，以幻修幻，終無得理。
答：諸佛了幻，方能度幻眾生；菩薩明空，是以從空建立。涅盤經云：佛言：一切諸法皆如幻相，如來在中，以方便力，無所染著。何以故？諸佛法爾。中論云：以有空義故，一切法得成。是以頓如種子已包，漸似芽莖旋發。又如見九層之臺，則可頓見，要須躡階，而後得昇。頓了心性，即心是佛，無性不具，而須積功，遍修萬行。又如磨鏡，一時遍磨，明凈有漸。萬行頓修，悟則漸勝，此名圓漸，非是漸圓，亦是無位中位，無行中行。
是以徹果該因，從微至著，皆須慈善根力，乃能自利利他。故九層之臺，成於始簣；千里之程，托於初步。滔滔之水，起於濫觴；森森之樹，生於毫末。道不遺於小行，暗弗拒於初明。故一句染神，歷劫不朽；一善入心，萬世匪忘。涅盤經云：佛說：修一善心，破百種惡，如少金剛，能壞須彌；亦如少火，能燒一切；如少毒藥，能害眾生。少善亦爾，能破大惡。
日摩尼寶經云：佛告迦葉菩薩：我觀眾生，雖後為緣，即成佛果之報。真如尚不守自性，而況此微善乎？又云萬善理同無漏者，夫萬善本有，皆資理發，理既無異，善豈容二本？如來藏性，為萬善之因，亦名正因，親生萬善。臺教云：如輕小善不成佛，是滅世間佛種。又云：善機有二：一、感人天華報；二、感佛道果報。若以佛眼圓照眾生萬善，究竟得佛，一大事出世之正意。荊溪尊者云：一毫之善，本趣菩提，如操刀執炬，得其要柄。若以相心，如把刃抱火。法華經中明散心念佛，小音贊嘆，指甲畫像，聚沙成塔，漸積功德，皆成佛道。
大悲經云：佛告阿難：若有眾生於諸佛所一發信心，種少善根，終不敗亡。假使久遠百千萬億那由他劫，彼一善根，必得涅盤。如一滴水，投大海中，雖經久遠，終不虧損。是以大圣順機曲應，大小不忘，接後逗前，半滿豈廢？或贊小而引歸深極，或訶半而恐滯初門，黃葉寧金？空拳豈實？皆是抑揚之意，權施誘度之恩。而不得教旨者，但執方便之言，互相是非，確定取舍，或執小滯大，違失本宗；或據大妨小，而虧權慧。
又雖然宗大，大旨焉明？徒云斥小，小行空失。運意則承虛托假，出語則越分過頭。斷正法輪，謗大般若，深愆極過，莫越於斯，歷劫何窮？長淪無間。
凈名經云：無方便慧縛，有方便慧解；無慧方便縛，有慧方便解。豈可執權謗實，害有賓供佛，遂乃增智焰，常曜身光，因正果圓，行成業就。故賊人偶挑殘焰，天眼長明；貧女因獻微燈，佛階遙記。
華嚴經云：又放光明名照曜，映蔽一切諸天光，所有暗障靡不除，普為眾生作饒益。此光覺悟一切眾，令執燈明供養佛，以燈供養諸佛故，得成世中無上燈。然諸油燈及蘇燈，亦然種種諸明炬，眾香妙藥上寶燭，以是供養獲此光。
普廣經云：然燈供養，照諸幽冥。苦痛眾生蒙此光明，得互相見；緣此福德，拔彼眾生悉得休息。
施燈功德經云：佛告舍利弗：若人於塔廟施燈明已，臨命終時得見四種光明：一者、臨終見於日輪圓滿涌出；二者、見凈月輪圓滿涌出；三者、見諸天眾一處而坐；四者、見於如來正遍知坐菩提樹垂得菩提，自見己身尊重如來，合十指掌恭敬而住。
或散華供養，嚴飾道場，盡作菩提之緣因，成佛之正行。法華經云：若人散亂心，乃至以一華，供養於畫像，漸見無數佛。大思惟經云：若不散華獻佛，雖得往生，而依報不具。賢愚經云：舍衛國內，有豪富長者，生一男兒，面首端正，天雨眾華，積滿舍內，即字華天，乃至出家得阿羅漢。阿難白佛：華天何福而得如是？佛言：過去有佛，名毗婆尸，有一貧人見僧歡喜，即於野澤采眾草華，用散大眾。爾時貧人，今華天比丘是。散華之德，九十一劫身體端正，意有所須，如念而至。經云：若以一華散虛空中，供養十方佛，乃至畢苦，其福無盡。論云：億耳阿羅漢昔以一華施於佛塔，九十一劫人天中受樂，余福力得阿羅漢。
或燒香、涂香莊嚴佛事，焚一捻而位期妙果，涂故塔而身出栴檀。昔佛在世時，有長者名栴檀香，昔曾以香泥涂故塔，從是已來九十一劫，身諸毛孔出栴檀香，從其口出優鉢華香。或懸幡塔廟，寶蓋圣儀標心，而雖為他緣獲福，而惟成自果。故佛在世時，有婆多迦，過去曾作一長幡，懸毗婆尸佛塔上，從是已來九十一劫，天上人中常有大幡覆廕其上，受福快樂，後出家得道。
又經云：若人懸幡，風吹一轉，受一輪王位；乃至爛壞為塵，一塵一小王位。百緣經云：有一寶蓋長者，過去曾持一摩尼寶珠蓋毗婆尸佛舍利塔頭，從是已來九十一劫，天上人中常有自然寶蓋覆其頂上，乃至遇佛出家，皆成佛果。
或稱揚佛德，贊嘆大乘，勝報無邊，殊因最大。贊一偈，有超劫成佛之功；頌一言，獲舌相妙音之報。觀佛三昧經云：昔過去久遠無量世時，有佛出世，號寶威德上王。時有比丘與九弟子往詣佛塔，禮拜佛像，見一寶像，嚴顯可觀，禮已諦觀，說偈贊嘆。後時命終，悉生東方寶威德上王佛國，大蓮華中忽然化生。從此已來，得值佛，得念佛三昧，佛為授記，於十方面各得成佛。
法華經云：譬如優曇華，一切皆愛樂，天人所希有，時時乃一出。聞法歡喜贊，乃至發一言，則為已供養，十方三世佛，是人甚希有，過於優曇華。
華嚴經云：又放光明名妙音，此光開悟諸菩薩，能令三界所有聲，聞者皆是如來音。以大音聲稱贊佛，及施鈴鐸諸音樂，普使世間聞佛音，是故得成此光明。
至於諷詠唱唄、妙梵歌揚，昔婆提揚唄，清響徹於凈居，釋尊入定，琴歌震於石室。園林樓觀，入法界之法門；音聲語言，成佛宗之佛事。毗尼母經云：佛告諸比丘：聽汝等唄，唄者即言說之辭。十誦律云：為諸天聞唄心喜，或音樂舞妓，螺鈸簫韶，發歡喜心種種供養。法華經云：若使人作樂，擊，簫笛琴箜篌，琵琶鐃銅鈸，如是眾妙音，盡持以供養。或以歡喜心，歌唄頌佛德，乃至一小音，皆已成佛道。
或勸請諸佛初轉法輪，不般涅盤，悲濟含識，智論問云：菩薩法爾，六時勸請十方佛者，若於目前面請諸佛則可，今十方無量佛亦不目見，云何可請？答：如慈心念眾生，令得快樂，眾生雖無所得，念者大得其福。請佛說法亦復如是。又雖眾生不面請佛，佛常見其心，亦聞彼請。
或隨喜贊善，助他勝緣，如觀買香，傍染香氣，雖不親作，得同善根。論云：有人作功德，見者心隨喜，贊言善哉，在無常世界中，為癡冥所蔽，能弘大心，建此福德。菩薩但以隨喜心，過於二乘人上，何況自行？
又菩薩晝夜六時常行三事：一、禮十方佛，懺三世罪；二、隨喜十方三世諸佛所行功德；三、勸請諸佛初轉法輪及久住世間。行此三事，功德無量，轉近得佛。若作諸善，悉皆回向，成就菩提，免墜生滅。如微聲入角，遂致遠聞；似滴水投河，即同廣潤。以少善而至極果，運微意而成大心。
或發大愿者，萬行之因，能長慈悲，不斷佛種，大事成辦，所作克終，成道利生，皆因弘誓。是以有行無愿，其行必孤；有愿無行，其愿必虛；行愿相從，自他兼利。華嚴經云：不發大愿，魔所攝持；樂處寂滅，斷除煩惱，魔所攝持；永斷生死，魔所攝持；舍菩薩行，魔所攝持；不化眾生，魔所攝持。
智論云：作福無愿，無所樹立，愿為導師，能有所成。譬如銷金，隨師所作，金無定也。菩薩亦爾，修凈土愿，然後得之。以是故知，因愿獲果。又云：若能一發心言：愿我當作佛，滅一切眾生苦。雖未斷煩惱，未行難事，以心口重故，勝一切眾生。
大莊嚴論云：佛國事大，獨行功德不能成就，要須愿力。如牛雖力挽車，要須御者，能有所至。凈佛國土，由愿引成。以愿力故，福德增長，不失不壞，常見佛故。
或造新修故，立像圖真，興建伽藍，莊嚴福地。法華經云：若人為佛故，建立諸形像，刻雕成眾相，皆已成佛道。或以七寶成，鍮鉐赤白銅，白鑞及鉛錫，鐵木及與泥，或以膠漆布，嚴飾作佛像，如是諸人等，皆已成佛道。彩畫作佛像，百福莊嚴相，自作若使人，皆已成佛道。
作佛形像經云：優填王來至佛所，白佛言：世尊！若佛滅後，其有眾生作佛形像，當得何福？佛告王言：若當有人作佛形像，功德無量，不可稱計，天上人中受諸快樂，身體常作紫磨金色。若生人中，常生帝王、大臣、長者、賢善家子。乃至若作帝王，王中特尊；或作轉輪圣王，王四天下，七寶自然，千子具足。乃至若生天上，作六欲天主；若生梵天，作大一切施，眾星雖有光，不如一月明。
華嚴經云：菩薩乃至施與畜生之食，一摶一粒，咸作是愿：當令此等舍畜生道，利益安樂，究竟解脫，永度苦海，永滅苦受，永除苦蘊，永斷苦覺、苦聚、苦行、苦因、苦本，及諸苦處，愿彼眾生，皆得舍離。菩薩如是專心系念一切眾生，以彼善根而為上首，為其回向一切種智。
大涅盤經云：佛過去惟修一慈，經此劫世七反成壞，不來生此。世界壞時，生光音天；世界成時，生梵天中，作大梵王。三十六反為天得明，城變金璃，石舉空界，釋女瘡合，調達病痊，皆是本師積劫熏修慈善根力，能令苦者見如是事。今既承紹，合履玄蹤，乃至放生贖命，止殺興哀。斷燒煮之殃，釋籠罩之縶，續壽量之海，成慧命之因。遂得水陸全形，息陷網吞鉤之苦；飛沈任性，脫焚林竭澤之憂。免使穴罷新胎，巢無舊卵；脂消鼎鑊，肉碎刀砧。
梵網經云：若佛子以慈心故，行放生業，一切男子是我父，一切女子是我母，我生生無不從之受生，故六道眾生皆是我父母，而殺食者，即殺我父母，亦殺我故身。一切地水是我先身，一切火風是我本體，故常行放生。乃至若不爾者，犯輕垢罪。故知有情無情不可傷害。
華嚴經云：佛子！菩薩摩訶薩作大國王，於法自在，普行教命，令除殺業。閻浮提內城邑聚落，一切屠殺皆令禁斷，無足、二足、多足種種生類，普施無畏，無欺奪心。廣修一切諸行，仁慈蒞物，不行侵惱，發妙寶心，安隱眾生。於諸佛所，立深志樂，常自安住三種凈戒，亦令眾生皆如是住。菩薩摩訶薩令諸眾生住於五戒，永斷殺業，以此善根，如是回向：所謂愿一切眾生發菩薩心，具足智慧，永保壽命，無有終盡。乃至見眾生心懷殘忍，損諸人畜所有男形，令身缺減，受諸楚毒，見是事已，起大慈悲而哀救之，令閻浮提一切人民皆舍此業。涅盤經云：一切惜身命，無不畏刀杖，恕己以為喻，勿殺勿行杖。
昔有禪僧鄧隱峰，未出家時，曾射一猿子，墮地而終。須臾，猿母亦墮而死，因剖腹開，見肝腸寸寸而斷，遂舍其射業，因此出家。是知人形獸質，受報千差，愛結情根，其類一等。所以失林窮虎，乃委命於廬中；鎩翮驚禽，遂投身於案側。至如楊生養雀，寧有意於玉環？孔氏放龜，本無情於金印。命既無於大小，罪豈隔於賢愚？三業施為，切宜競慎。誤傷誤殺，尚答余殃；故作故為，寧逃業跡？或受一日戒，或持八關齋，或不噉有情，或永斷葷血，不值三災之地，能昇六欲之天。既為長壽之緣，又積大慈之種。經云：昔有迦羅越興設大檀請佛及僧，時有一人賣酪，主人駐食，勸令持齋聽經。至冥乃歸，婦語之言：我朝來不食，相待至今。遂破夫齋。半齋之福，猶生天上，七世人間，常得自然衣食。一日持齋，得六十萬歲自然之糧。又有五福：一者、少病；二者、身意安隱；三者、少婬；四者、少睡臥；五者、命終之後，神得生天，常識宿命。
或懷慚抱愧，常生慶幸之心；識分知恩，起報酬之想。雜阿含經云：爾時，世尊告諸比丘：有二凈法能護世間。何等為二？所謂慚、愧。假使世間無此二凈法者，世間亦不知有父母、兄弟、姊妹、妻子、宗親、師長尊卑之緒，顛倒混亂，如畜生趣。即說偈言：世間若無有，慚愧二法者，違越清凈道，向生老病死。世間若成就，慚愧二法者，增長清凈道，永關生死門。
或代誅贖罪，沒命救人；或釋放狴牢，赦宥刑罰；或歸復遷客，招召逋民；或停置關防，放諸商稅；或給濟貧病，撫恤孤惸。常以仁恕居懷，將惠愛為念，若覺若夢，不忘慈心，乃至蠕動蜎飛，普皆覆護。
華嚴經云：佛子！菩薩摩訶薩見有獄囚，五處被縛，受諸苦毒，防衛驅逼，將之死地，欲斷其命，乃至自舍身命，受諸苦毒。菩薩爾時語主者言：我愿舍身，以代彼命，如此等苦，可以與我。如彼人隨意皆作，設過彼苦阿僧只倍，我亦當受，令其解脫。我若見彼，將被殺害，不舍身命，救贖其苦，則不名為住菩薩心。何以故？我為救護一切眾生，發一切智菩提心故。
正法念經云：造一所寺，不如救一人命。墮藍本經，校量眾福，總不如慈心愍傷一切蠢動含識之類，其福最勝。
或盡忠立孝，濟國治家，行謙讓之風，履溫恭之道。敬養父母，成第一之福田；承事尊賢，開生天之凈路。
賢愚經云：佛語阿難：出家、在家，慈心孝順供養父母，計其功德，殊勝難量。所以者何？我自憶念過去世時，慈心孝順供養父母，乃至身肉濟活父母危急之厄。以是功德，上為天帝，下為圣王，乃至成佛，三界特尊，皆由斯福。
或稱揚彼德，開舉善之門；或贊嘆其名，發薦賢之路。成人之美，助發勇心；喜他之榮，同興好事。削嫉妒之蠆刺，息忿恨之毒風。起四無量之心，攝物同己；成四安樂之行，利益有情。
是以諸大菩薩皆思往世波騰苦海，作諸不利益事，捐功喪力，惟長業芽。今省前非，頓行佛道，擐精進甲，發金剛心，眾善普行，廣興法利，入世間三昧，現功巧神通，和光同塵，潛行密用，滅無明火，摧憍慢幢，曲順機宜，和顏誘誨，愛語攝受，慈眼顧瞻，開諭愚盲，安慰驚恐，懸照世之日，耀破暗之燈，揭有獄之重關，沃火宅之熾焰。滿求者之愿，若如意之珠；拔病者之根，猶善見之藥。乾欲海而成悲海，碎苦輪而成智輪。變貧窮濟，作福德之津；轉生死野，合菩提之道。諸佛法內，靡所不為；眾生界中，無所不濟。如地所載，如橋所昇，如風所持，如水所潤，如火所熟，如春所生，如空所容，如云所覆，遂令聞名脫苦，蹈影獲安，觸光而身垢輕清，憶念而心猿調伏，皆是從微至著，漸積善根，行滿功圓，成其大事。何乃毀善業道，開惡趣門，成就魔緣，斷滅佛種？