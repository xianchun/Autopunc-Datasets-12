道生曰：長壽之與金剛，皆共談丈六，但內外言之耳。長壽為外應之跡，金剛為內照之實，實照體圓，故無法也。
僧亮曰：答問金剛體不可壞也。有人命不盡，而諸根壞，故須兩說也。
法瑤曰：上明長壽無窮，然未必不念念相續；今明金剛堅固，非念所遷壞也。前因義，此顯體也。
僧宗曰：答第二問也。答因、答果，即為兩段也。
寶亮曰：此品前明果，後明因。今以果題品也。如來以法性為體，無有、無無，百非所不及，絕有相之境也。大分為五：第一、初有兩行，總辨金剛身相，體常不動，非食所資也；第二、從迦葉發問以下，據跡為難也；第三、從佛告迦葉以下，將欲答難，且更廣明法身，絕百非之相也；第四、從如來所以示病苦者，正答迦葉難，釋應現無常塵土之意也；第五、領解，自說己之體常，兼傳被於未聞者也。
智秀曰：就答果問中有四翻：第一、兩行，正答問也；第二、迦葉難；第三、佛答也；第四、勸信。
爾時，世尊復告迦葉至非雜食身，即是法身。
僧亮曰：法者，無非法之義，釋非食身也。食所長養，非法橫生，名思欲身。
迦葉白佛言：世尊！如佛所說至如來今當入涅盤故。
僧宗曰：迦葉執跡為難，以和妙釋。
佛告迦葉：汝今莫謂至堅牢難壞，非人天身。
僧宗曰：尋此釋意，從初至非識離心以來，偏明真應不異也。從非識離心以下，就不即以明義也。非人天身者，位過五道也。
智秀曰：尋此答旨，有二別：第一、先以四科廣解法身之相；第二、結也。第一、科從此訖如來之身非身，先明非惡身，以約迦葉難也。第二、從是身訖非識，就名相中辨不生不滅身也。即以兩緣釋之：初從不集不修以下，明不從集起也；次從無有動搖以下，明在果不復更隨緣造業。以此二緣，知法身不生滅也。第三、從離心亦不離心以下，帶應明本，正顯應由本有故，本從於應，以制名也。第四、從如來之身成就以下，向雖以三緣顯法身相，皆是名相中者，未盡其美，乃更明法身妙絕眾相，非謂無法可名，正以法身德廣，非下地方言所能盡耳。
僧宗曰：離生死恐怖也。
僧宗曰：不為四食所養。
僧亮曰：身以生滅聚積為義，而有真有應也。真身非生滅積聚，故非身也；應身無生不生，無形不形，故是身也。
僧宗曰：非形累之身，即是法身之謂也。
僧宗曰：離有為相。
僧宗曰：非業煩惱。
僧亮曰：身無大小，難可定取也。
僧宗曰：法身彌覆，豈有邊表也？
僧亮曰：大悟無知，妙像無形。
僧宗曰：知形生於立稱，法身妙絕，絕待故也。
僧亮曰：有知有形，非清非濁。
僧宗曰：雙遣乃凈也。
僧亮曰：釋清凈也。有知則有所不知，有形則有所不形，可動可搖，豈曰凈也？
僧宗曰：法身凝寂，孰能動耶？
無受無行，不住不作，無味無雜，非是有為僧亮曰：此下至非有為，釋上無知也。受緣則行，行則有住，住便有作，作必味著，著則雜惡斯集，惡集則體無留停，有為法也。以無此故，非有為也。
僧宗曰：位滿故，不受住位，故不行；不住生死，故不住也。作即是業，味即煩惱，雜即是果也。
非業非果，非行非滅，非心非數僧亮曰：釋非有為也。有為則是業、是果、是行、是滅，由心數而起，非之故無也。
僧宗曰：離有余果，故非業非果；離無余果，故非行非滅也。非心心數，離四陰也。
僧亮曰：真身如是不可思議，或謂真不可議，應是可議，故曰應即是真常不可議也。
僧宗曰：三乘十地，不能量也。
僧亮曰：釋上非心也。現分別故，名為識也；能生後有，故名為心。今謂無分別，故非識；不生後有，故非心也。
僧宗曰：從此以下，真、應雙明也。
僧亮曰：雖不分別，而無事不知也。
僧宗曰：上既言無識，謂同木石，拂此疑故，亦不離心也。
僧亮曰：雖知而無知相也。
僧宗曰：絕高下故，故言平也；無優劣故，故言等也。
僧亮曰：無生住滅，故非有；智周三世，故亦有也。
僧宗曰：法身無像，故無有；丈六通化，故亦有也。
僧宗曰：既無有色，誰去誰來？垂形六道，見有去來。
不破不壞，不斷不絕，不出不滅僧亮曰：上云去來，似有破壞出滅，今明無此，以釋非有為也。
僧宗曰：離四相故，不破乃至不絕也。體非未來故，不出至現在，不滅入過去也。
僧亮曰：心居物下，故非主；具八自在，故亦主也。
僧宗曰：法身妙絕，何依何主？道王三千，故云亦主。
僧亮曰：兩非重說，終遣有耳。
僧宗曰：不同二十五有，故非有；不同太虛，故非無也。亦曰法身故非有，應跡故非無也。
僧亮曰：非人非天，故非字；應人名人，故非不字也。
僧宗曰：離麤細心相，故非覺觀也。夫名生於形，無狀故無名，應用故有字也。
僧亮曰：心馳萬境，故非定；寂然不動，故非不定也。
僧宗曰：能大能小，故非定也；其體常湛，故非不定也。
僧亮曰：十地所不睹，故不可見；後身見故，了了見也。
僧亮曰：真則非人，無處無宅也。常在五道，故亦處亦宅也。
僧亮曰：洞鑒三世，故無闇也；現同凡夫，故無明也。
僧亮曰：無事不為，而常無為。
僧宗曰：分身散體，故無寂靜也；常果恬然，故言亦寂靜也。
僧亮曰：無二十五有，故無有也；不衣不食，故不受也；功德無增，故無施也。
僧宗曰：雖言始有，視聽不得，故無有也；位居足地，故不受也；離因相故，故無施也。
僧亮曰：釋上句也。無是無非，故無諍也。
僧宗曰：煩惱是諍，以斷盡故，故言無也。
僧亮曰：釋上無宅亦宅句也。
僧宗曰：涅盤無域，真所居也。
僧亮曰：不進求故不取也，不退故不墮也。
僧宗曰：因取故墮，不取故不墮也。
僧亮曰：絕軌相故非法，化人故非非法也。絕言故非田，應供故非非田。
僧亮曰：釋上句也。湛然故無盡也。
僧宗曰：移劫不窮，故言無盡；即是不盡，故離一切盡也。
僧亮曰：無性無相，故是空也。離無常無我，故離空也。
僧宗曰：空無生死，即離空也。
僧亮曰：體無生滅，或隱或顯。
僧宗曰：絕言故，不可名之為常；絕眾相故，非念念滅。
僧亮曰：釋不滅也。
僧宗曰：釋不滅也。
僧亮曰：了因非作故，因非修集也。絕思議故，非稱量也。
僧宗曰：無所進故，非修集也。無相待故，非稱量也。
僧亮曰：方圓殊應，故非一也；真性不改，故不異也。
僧亮曰：妙絕眾相，而相超世。
僧亮曰：摧四魔，故非畏也。無靜不靜，故無寂。
無熱不熱，無可睹見，無有相貌僧亮曰：動靜一體，其相難見。
如來度脫一切眾生至法無有二故不可量。
僧亮曰：出其事也。
僧亮曰：唯佛與佛等也。
僧亮曰：釋等義也。
無有相貌，同無生性，不斷不常，常行一乘，眾生見三僧亮曰：無有相貌，出等事也。或三或一，釋等義。
不退不轉，斷一切結，不戰不觸僧亮曰：大乘所無也。
僧宗曰：四魔已盡，故不戰也；滅於攀緣，故無觸也。
僧亮曰：無自性故，非性也；不改變易，故住性也。
非合非散，非長非短至非增非損，非勝非負。
僧亮曰：總釋上也。
如來之身成就如是至非有為非無為，非世非不世。
僧亮曰：有知知則不等也。
僧亮曰：謂是了因非作因也。
非依非不依至除一法相不可算數。
僧亮曰：不可一方一數取也。
僧宗曰：若謂得一法相，在百非外者，亦除之也。一解云：除方便一法也。
僧宗曰：物見有滅，竟不滅也。
僧亮曰：總結上也。
迦葉！唯有如來乃知是相，非諸聲聞、緣覺所知。
僧亮曰：結上不思議也。
迦葉！如是功德成如來身，非是雜食所長養身。
僧亮曰：結上法身妙極，離生死也。
迦葉！如來真身功德如是至為欲調伏諸眾生故。
僧亮曰：結上應身，雖生不生。
善男子！汝今當知，如來之身即金剛身。
僧亮曰：以本跡相，即雙結也。
汝從今日常當專心至說如來身即是法身。
僧宗曰：備上眾德，本跡相關，其旨顯然，勸令受持，廣弘化也。
迦葉菩薩白佛言：世尊至亦當為人如是廣說。
智秀曰：領解也。
唯然，世尊！如來法身金剛不壞，而未能知所因云何。
僧亮曰：答問復以何因緣得大堅固力也。下文舉護法為因也。
僧宗曰：答因中有四段：第一、列三種章門，所謂護法引證開制也；第二、廣此三也；第三、明末代通法人也；第四、明不但通經，亦協通律為化也。
寶亮曰：就此答中，大分為三：第一、總答，以護法為因也；第二、佛自引證，我昔親行此因也；第三、從持正法者，不受五戒，廣辨護法之相也。護法者，不出二途：一者、據萬行為端，自守戒行，任持在心。二者、不顧形命，但使法弘也。若能弘，建立之心令惡改，而法通者，故佛於下文嘆護法者自利利人之功勝也。
智秀曰：大分此答為兩段：第一、舉問求答；第二、正答也。答中又有二別：一、略；二、廣也。此即大分中之第一、舉問求答也。
佛告迦葉：以能護持正法因緣故，得成就是金剛身。
智秀曰：此下正答中第一，略門也，有兩翻，此第一，直答。
迦葉！我於往昔護法因緣至是金剛身常住不壞。
僧亮曰：護法法全，是故感得身不可壞也。
智秀曰：此第二，自舉往昔，略為證也。
善男子！護持正法者至守護持戒清凈比丘。
寶亮曰：下文顯出家之人有三品，在家之人蠲去下品，唯出中上也。若不受五戒，而忘身護法，令法得通者，此實大勇猛也。出家通法之人所以應與護法白衣持刀杖者俱者，此就末世之中為論耳。
智秀曰：此下第二，廣門也，有三翻：第一、明在家人護法；第二、引證；第三、明出家之人護法之法也。從此訖非持戒者，得如是名，第一、辨在家之人護法，有二翻：第一、正明護法；第二、迦葉難也。此即第一翻也。
迦葉菩薩白佛言：世尊至當知是輩是禿居士。
僧亮曰：與刀仗者俱，律有誠制，不名清凈，故須問也。
僧宗曰：向列三章門，今欲廣釋護法之相，先假執聲聞教中，唯以獨靜為上。今佛釋此非上，以護法為勝也。
智秀曰：此下第二翻也。為難之辭，雖在比丘，而實為顯在家之人護法之法。
佛告迦葉：莫作是語，言禿居士。
僧亮曰：此下舉三種比丘：前出中品，次出上品，後出下品也。
若有比丘隨所至處至當知是人無所能為。
僧亮曰：此舉中品比丘也。
寶亮曰：昔以持律為上品，今云是中品者，以其不能廣利於物，自守而已故也。
若有比丘，供身之具至如法治之，驅令還俗。
僧亮曰：舉上品比丘也。
若有比丘能作如是至非持戒者得如是名。
僧亮曰：舉下品比丘，即結正破戒者也。
善男子！過去久遠，無量無邊至奴婢、牛羊非法之物。
智秀曰：此第二，引證，有兩章：前引證，後領解也。
此下引證有七段：一、證弘法比丘必須強力者為護也；二、證世有惡人必能遮遏弘通之道也；三、舉在家護法之至也；四、顯弘贊二人之果報也；五、會古今；六、迦葉領解；七、佛述勸也。此即第一，出通法比丘之緣起也。
爾時，多有破戒比丘至執持刀杖逼是法師。
第二、舉惡人遏弘法者之緣起也。
是時國王名曰有德至此身當為無量法器。
第三、顯護法之人。
王於是時得聞法已至應當如是受持擁護。
僧宗曰：六卷泥洹云：王為第二弟子，覺德為第一弟子。而此言王第一者，蓋以先生彼國故耳。
第四、顯弘護法者，道俗二人之果報也。
迦葉！爾時王者，則我身是至成就法身、不可壞身。
第五、會古今。
迦葉菩薩復白佛言：世尊！如來常身猶如畫石。
第六、領解也。
佛告迦葉：善男子！以是因緣至刀劍器杖侍衛法師。
第，此就因果中為具足也。與前善無異，正是逐義目為名，故分之為二善也。第六、清凈善者，此經理教真正，於因果中俱能忘相，故曰清凈也。第七、梵行善者，此就學者為語，若能稱此理而行，便能生行人凈心，故曰梵行也。第八、金剛寶藏者，此就涅盤之體，總眾德作名也。
善男子！所言大者，名之為常，如八大河悉歸大海。
僧亮曰：譬眾善所集，眾惡盡也。
智秀曰：文略也。應云：所言大涅盤者，名常也。
此經如是降伏一切至是故名曰大般涅盤。
僧亮曰：及諸魔性者，謂煩惱及天魔也。放舍身命者，謂陰魔、死魔也。
法瑤曰：下有八義，釋所以名為大涅盤也。降伏煩惱，明得解脫；放舍身命，明滅化身，得法身。能伏煩惱，能放舍身命，即是般若，不得別說，可謂住此三事，為大涅盤也。
僧宗曰：此偏嘆理也。
答解脫有兩處，此舉無累義。
善男子！又如醫師，有一秘方至是故名為大般涅盤。
僧亮曰：無疾不治，所以稱攝一切方也。常樂善法，一切義備，前但說有三，未盡其理，今明涅盤無義不苞，豈唯法身、般若、解脫而已乎？
僧宗曰：此偏嘆教也。
答流通法，有兩處，出其一也。
善男子！譬如農夫，春月下種至能令眾生度諸有流。
僧亮曰：經亦互有長短，學者常悕同異，此經無理不備，故希望永息。
法瑤曰：比之眾經，可名為大矣。
善男子！如諸跡中至於諸經三昧最為第一。
法瑤曰：前明二經生智優劣，此言三昧諸定亦復然也。
善男子！譬如耕田，秋耕為勝。此經如是，諸經中勝。
法瑤曰：此明福田生善之義，勝乎眾經。
善男子！如諸藥中，醍醐第一至是大涅盤為最第一。
僧亮曰：欣常保命者，聞說涅盤，生熱也。
法瑤曰：明此經滅惡，勝乎眾典。
善男子！譬如恬蘇，八味具足至是故名為大般涅盤。
僧亮曰：證上具足義也。
法瑤曰：眾經所無，在乎此地。
猶是答解脫問，此舉到彼岸義也。下末，釋解脫以廣之也。
若諸菩薩摩訶薩安住是中至是故名為大般涅盤。
法瑤曰：此明應感無方，示現自在，大之極也。
猶是答經力問，此舉果地得益也。下以船師等三問廣之。
迦葉！善男子、善女人至如來常住，法僧亦然。
法瑤曰：此釋奉持義也。後，明修行經教，亦奉持義也。
答流通之法也。下以廣之。
迦葉菩薩復白佛言至盲無慧眼，無明所覆。
智秀曰：迦葉領旨贊嘆也。