別觀無生智者，鏡譬法界，眼譬觀智，青、黃、赤、白、小、大、長、短譬十法界。青譬地獄因果，黃譬餓鬼因果，赤譬畜生因果，白譬人天因果，小色像譬二乘因果，大色像譬通菩薩因果，短色像譬別菩薩因果，長色像譬佛因果，皆於鏡中分別無謬。若欲自正，令九因果不生，一因果生；若欲正他，令他九因果不生，一因果生。依於法界，行菩提行，次第用析體觀智，斷四住生，令不生；次用沙佛法斷客塵煩惱，令無知不生；後用實相智慧斷無明，令根本不生。若無四住，則分段不生；若無無知，則方便不生；若無無明，則實報不生。生亦不生，不生亦不生，故名不生。是名別教無生智也。
約圓教觀無生智者，觀鏡團圓，不觀背面，不觀形像，非背非闇，非面非明，不取種種形容，不取種種檠像，但觀團圓，無際畔，無始終，無明闇，無一異差別者，譬於圓觀，不取十法界相貌，無善惡，無邪正，無小大等，一切皆泯，但緣諸法實相，法性佛法，若色若香，無非實相。觀煩惱業生即無生，無生不生，故曰無生。陰、入、界、苦即是法身，非顯現故，名為法身。障即法身，貪、恚、癡即般若，非能明故，名為般若。無所可照，性自明了，業、行系縛，皆名解脫，非斷縛得脫。亦無體可系，亦無能系，故稱解脫。解脫即業不生，般若即煩惱不生，法身即苦不生，是三不生即一不生，是一不生即三不生，非三非一，故言不生，況變易煩惱、業、苦而非不生。此即圓無生觀智云云。
本跡者，是憍陳如本自不生，非始不生，欲引乳為酪，故跡為初教不生；引酪為生蘇，故跡為通不生；引生為熟，故跡為別不生；引熟為醍醐，故跡為圓不生。而其本地住阿字門，謂一切法初不生故。若聞阿字門，則解一切義皆非生非不生，垂跡引化，能為生不生。眾生若能會圓不生，則同阿若，非本非跡，非生非不生，大事因緣於茲畢矣。故下文云：富樓那種種變化事，我若具足說，眾生聞是者，心則懷疑惑。即其義也。阿含云：阿難持傘蓋因果經云大目連羅夜那，同名者多，故舉大也。釋論云：舍利弗才明見貴，目連豪爽取重，智藝相比，德行互同。增一阿含云：我弟子中，神通輕舉飛到十方者，大目連第一。釋論四十，一稱左面弟子。外道師徒五百用咒移山，經一月日，簸峨已動。目連念言：此山若移，多所損害。即於山頂虛空中結跏，山還不動。外道相謂：我法山動，計日必移，云何安固，還若於初？必是沙門使爾。自知力弱，歸心佛道，令無量人正法出家也。
難陀、跋難陀兄弟，居須彌邊海。佛常飛空，上忉利宮，是龍瞋恨：云何禿人從我上過？後時佛欲上天，是龍吐黑云闇霧隱翳三光。諸比丘咸欲降之，佛不聽，目連云：我能降是龍。龍以身遶須彌七匝，尾挑海水，頭枕山頂。目連倍現其身，遶山十四匝，尾出海外，頭枕梵宮。是龍瞋盛，雨金剛砂。目連變砂為寶花，輕軟可愛。猶瞋不已，目連化為細身，入龍身內，從眼入耳出，耳入鼻出，鉆嚙其身，即受苦痛，其心乃伏。目連攝巨細身，示沙門像，將是二龍來至佛所。
調達引五百比丘為己徒眾，目連厭之，令眠大熟，鼾吼雷鳴，下風出聲。瞿伽離以腳蹋之，猶故不寤。身子說法，回五百人心，目連手擎將還，僧得和合。
雜阿含二十九：佛在舍衛十五日說戒，佛默然不言。阿難四請，佛言：眾不清凈，吾今不復說戒。汝可令上座若持律者、誦戒者唱。目連尋入定，觀誰不清凈，見馬師、滿宿二比丘，即手執牽出，閉門，更請佛說。佛言：吾無二言，今不復自說戒。目連云：眾不清凈，我亦不復為維那也。
耆域，此翻固活，生忉利天。目連弟子病，乘通往問，值諸天出園游戲，耆域乘車不下，但合掌而已。目連駐之，域即云：諸天受樂怱遽，不暇相看，尊者欲何所求，具說來意。答云：斷食為要。目連放之，車乃得前。
帝釋與修羅戰勝，造得勝堂，七寶樓觀，莊嚴奇特，梁柱支節皆容一綖，不相著而能相持，天福之妙力能如此。目連飛往，帝釋將目連看堂，諸天女皆羞目連，悉隱逃不出。目連念：帝釋著樂，不修道本。即變化燒得勝堂赫然崩壞，仍為帝釋廣說無常，帝釋歡喜，後堂儼然無灰煙色。又絡囊盛五百羅漢，如前說。
如來梵聲深遠，遠聽如佛邊不異。目連欲知佛聲遠近，極去遠遠，猶如近聞，仍用神力飛過西方河沙土，聞釋師子聲如本不異。去去不已，神力盡身疲，正值他方大眾共食，仍息鉢緣上經行，彼人驚怪：此人頭蟲從何處來？彼佛言：此是東方無量佛土，有佛名釋尊，神足第一弟子，尋聲極此，非蟲也。涅盤云：佛求侍者，心在阿難，如東日照西壁云云。
約教論神通者，依四禪十四變化，依觀、練、熏、修十一切無漏事禪能作十八變，此即初教中神通。依空起慧，以空慧心修諸神通，即通教中神通。次第依三諦習得神通，展轉深入，過於二乘，即別教神通。依於實相所得神通，不以二相見諸佛土，從真起應，不動真際，遍十法界，是則圓教神通云云。往昔曾助辟支佛剃頭、浣染、縫袈裟，發愿得神通云云。本跡者，本住真際首楞嚴定，能於一念遍應十方，種種示現，施作佛事。以慈悲故，跡為五味神通，引令入極云云。
觀心者，觀於一心，欻有一切心。觀一切心，倏無諸心，心無有無，通至實相，即神通觀也。
摩訶迦旃延，此翻為文飾，亦肩乘。人云字悞，應言扇繩，亦好肩，亦名柯羅。柯羅，此翻思勝，皆從姓為名。增一阿含云：善分別義，敷演道教者，迦旃延最第一。如長阿含云：有外道執斷見，謂無他世。凡有十番問答。
外道言：無有他世。
答言：今之日月為天為人，為此世他世耶？若無他世，則無明日。
又問：我見人死不還，云何說其受苦？故知無他世。
答云：如罪人被駐，寧得歸不？
又問：若生天，何故不歸？故知無他世。
答云：如人墮廁得出，寧肯更入廁不？又天上一日當此百年，生彼三五日，未遑歸心。設有歸者，而汝已化，寧得知之？
又問：我鑊煮罪人，密蓋其上，伺之，不見神出，故知無他世。
答云：汝晝眠時，傍人在邊，見汝神出不？
又問：我剝死人皮、臠肉、碎骨，求神不得，故知無他世。
答云：如小兒析薪，寸寸分裂求火，寧有可得不？
又問：我秤死人更重，若神去，應輕；若無神去，則無他世。
答云：如火與鐵合，鐵則輕，鐵失火則重。人生有神則輕，死失神則重。
又問：我見臨死人反轉，求神不得，故知無他世。
答云：如人反轉求於貝聲，寧得聲耶？
又問：汝雖種種破，我執此甚久而不能舍。
答云：如人采穭，初見麻取麻，次舍麻取麻皮，次舍麻皮取縷，次舍縷取布，次舍布取絹，次舍絹取銀，次舍銀取金。舍劣取勝，云何不能舍？
又問：非但我如是說，諸人亦如是說，云何謂我為非？
答云：兩商人逢鬼，鬼為人像，語言：前路豐米足草，載之何為？一商人便棄，前路人、牛皆饑，遂為鬼所噉。一商人云：若得新米草，可棄故米草。人、牛皆不為鬼所食。諸人妄說，如鬼誑言。汝不納我言，如棄故米草。今既得新，何不棄故？
又問：我不能舍，勸我則瞋。
答曰：汝如養豬人，路上遇糞，頭擎將還，在路逢雨，汁下污頭，傍人令棄倒，更瞋。他謂：汝不養豬，故令我棄。反瞋勸者。
如是番番析破，廣演諸義，外道便伏，而贊嘆言：尊者前說日月而我已解，欲聞智辯，故番番執難。善哉妙說！迦旃延善論義相亦復如是。
律中云：善能教化歸戒，令屠受夜戒，婬者受晝戒，後受報時，各於晝夜見前樂相云云。
又世典婆羅門語五百釋：能與我論不？五百釋言：有瞿蜜釋，國中無黠無聞，言語丑拙；有周利盤特，於出家中亦為下者。汝能與此二人論勝者，我與汝能名。世典思惟：勝此二人，無足可尚；脫不如者，甚為屈辱。
後時於路遇盤特，問：何名？
答：汝當問義，何勞問名？
又問：汝能與我論義耶？
答：我能與梵王論，況汝盲無目者乎？
又問：盲即無目，無目即盲，豈非煩重？
周利作十八變，即云：此人但能飛變，更不解義。
迦旃延天耳遙聞，即隱盤特，示身如彼，從空而下，問：汝字何等？
答：字男丈夫。
又問：男即丈夫，丈夫即男，豈非煩重？
世典答：止！止！置此雜論，可論深義。
問：頗不依法得涅盤耶？
答：不依五陰法能得涅盤。
又問：五陰依何生？
答：因愛生。
又問：云何斷愛？
答：依八正道即能斷愛。世典聞此，遠塵離垢。例皆如此。
約教論義者，依無常、苦、空、無我，破斷、常見等，是初教論義。依空、無所有、不可得，破斷、常、愛見者，通教論義。故天女云：我無所得，故辯如此。依總持四辯觀機照假，以藥逗病，破斷、常見者，是別教論義相。依實相、畢竟不有、不無，破斷、常見者，是圓教論義。
約本跡者，本住福德、智慧二種莊嚴，能問能答，為愍眾生，跡為五味論義師耳。
觀心者，觀智研境，境發於智，智境往復，即觀心論義也。
阿㝹樓馱，亦云阿那律，亦阿泥盧豆，皆梵音奢切耳。此翻無貧，亦如意，亦無獦名也。昔於饑世贈辟支佛稗飯，獲九十一劫果報充足，故名無貧。姓者，劫初大水風吹結構，以成世界。光音天命盡，化生為人，身有光，飛而行，歡喜為食，無男女尊卑，眾共生中，呼為眾生。自然地味，味如醍醐，色如生蘇，甜如蜜，多食失光，憔悴，不能飛，少食者猶光澤，便有勝負，遂相是非，致失地味。食自然地皮，轉相輕慢。失皮，食地膚，轉生諸惡。失膚，食自然秔米，食米則男女根生，遂為夫婦。羞故造舍，多儲取米。後米生糠&#;，刈已不生，枯株現，更相盜奪，遂立一平能者為田主，理諍訟，是為民主。
民主有子名珍寶，珍寶有子名好味，始自民主草創之後，金輪相繼，迄至善思。從懿摩至凈飯，四世是鐵輪，合有八萬四千二百一十王。十二游經云：久遠劫有王，早失父母，以國付弟，事一婆羅門，婆羅門言：汝當解王衣體，瞿曇姓。因而從之。時人號為小瞿曇，住甘蔗園。賊盜他物，從園過，捕賊尋跡，執小瞿曇，木貫射之，血流污地。大瞿曇悲哀，收血土，還園器盛，置左右咒之：此瞿曇若誠心，天神變血為人。逕十月，左為男，右為女，從是姓瞿曇。瞿曇，此言純淑，亦名舍夷。舍夷者，貴姓也。仁賢劫初，當寶如來出世時，瞿曇識神始托生。
若尋此意，民主已來，即姓瞿曇，從懿摩王四子：一、面光；二、象食；三、路指；四、莊嚴。被猜，徙雪山北直樹林中，國人樂從者如市，郁為強國。父王嘆曰：我子有能！四子因此為姓。又其地釋迦樹甚茂，此翻直林，既於林立國，即以林為姓。外國語多含，釋迦亦直亦能。
今凈飯所承，承莊嚴王後，莊嚴即是烏頭，烏頭生烏頭羅，烏頭羅生尼求羅，尼求羅生尸休羅。尸休羅即師子頰。師子頰生三飯，斛飯二子，長名摩訶男，季阿那律，乃是凈飯王之侄兒、斛飯王之次子、世尊之堂弟、阿難之從兄、羅云之叔，非聊爾人也。故周公嘆曰：我是文王之子、武王之弟、成王之叔，於天下非賤人也。而沐三握，餐三吐，禮賢尚爾，況余人乎？
賢愚經云：弗沙佛末法時世饑饉，有支佛名利吒，行乞，空鉢無獲。有一貧人見而悲悼，白言：勝士！能受稗不？即以所噉奉之。食已，作十八變。後更采稗，有兔跳抱其背，變為死人，無伴得脫，待闇還家，委地即成金人，拔指隨生，用腳更出，取之無盡。惡人惡王欲來奪之，但見死尸，而其所睹純是金寶。九十一劫果報充足，故號無貧。其生已後，家業豐溢，日夜增益，父母欲試之，蓋空器皿往送，發看百味具足。而其門下日日常有一萬二千人，六千取債，六千還直。出家已後，隨所至處，人見歡喜，欲有所須，如己家無異。
阿那律精進七日七夜，眼睫不交，眠是眼食，既七日不眠，眼則喪睛。失肉眼已，佛令求天眼，系念在緣，四大凈色半頭而發，徹障內外，明闇悉睹，對梵王曰：吾見釋迦大千世界如睹掌果。增一云：我佛法中天眼徹視者，阿那律比丘第一。那律既失肉眼，佛與諸比丘為裁縫。佛在舍衛拘薩羅窟，佛與八百比丘集，為阿那律作三衣。佛自為舒張，諸比丘截者縫者，一日即成。佛廣為說出家受衣進止共俱，無量人得道。
約教者，依禪定發天眼，凡夫外道也。依無漏事禪發天眼，三藏義。依體法無漏慧發諸行，依諸行發天眼，通教意。依散善發肉眼，依定發天眼，依真發慧眼，依俗發法眼，依中發佛眼，別教意。依實相發天眼，天眼即佛眼，圓教意。又依散善修肉眼；依定修天眼，三藏意。依空修肉眼、天眼，是通意。次第修五眼，是別意。不次第修五眼，是圓意。
本跡者，本住實相真天眼，不以二相見諸佛國；跡示半頭天眼。
觀心者，觀因緣生善心，即肉眼；觀因緣生心空，即天眼；觀因緣生心假，即法眼；即中即佛眼云云。
劫賓那者，此翻房宿音秀，父母禱房星感子，故用房星以名生身也。是比丘初出家未見佛，始向佛所，夜值雨，寄宿陶師房中，以草為座。晚又一比丘亦寄宿，隨後而來，前比丘即推草與之，在地而坐。中夜相問：欲何所之？答：覓佛。後比丘即為說法。辭在阿含可撿取。豁然得道。後比丘即是佛也。共佛房宿音夙，得見法身，從得道處為名，故言劫賓那。毗沙門持蓋隨賓那後，毗沙門是宿主，主既侍奉，星宿亦然。此比丘善占星宿，明識圖像，從解得名，名劫賓那。增一阿含云：我佛法中善知星宿日月者，劫賓那比丘第一。
約教者，析破根塵之舍，同佛棲真諦之房，是三藏意。體達根塵，即共如來同宿真諦之房，是通教意。分別十法界根塵房舍，悉得見佛，是別教意。於一根塵房舍，即見一切房舍，見一切佛，即圓教意。
約本跡者，本與如來同棲實相，跡示諸房宿耳。
觀心者，觀五陰舍，析空即空，與化佛同宿；觀五陰舍即假，與報佛同宿；觀五陰舍即中，與法佛同宿云云。