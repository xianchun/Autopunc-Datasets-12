問：云何修習？
答：四神足為根，欲進心思惟，
四無量住持，謂慈悲善舍。
於此四無量中，習近多作已，得心堪能；得心堪能已，便入初禪那。如是第二，如是第三，如是第四，彼得禪那已，得身心輕；彼以身心輕具足故，出生入神通道；出生入神通道具足故，便生神足，謂若欲、若精進、若心、若思惟。於中欲者向法，精進者成就法，心者於法觀察，思惟者於法善巧，彼菩薩於神通若信解、若作用，其心自在，隨欲所行。以善成熟故，自根本住持故，諸處順行，如風遍空，於中菩薩得四無量及四禪那已，若信解、若作用，出生天眼，若諸天、龍、夜叉、乾闥婆等，若學人及聲聞、獨覺天眼，於中獨有增上之力，清凈勝過，光明勝過，上首勝過，殊異勝過，其眼無礙，世間色相麤細遠近，隨其所欲，彼皆能見。如是聞天、人、畜生等聲，如是念知前世無邊無際，如是知他心與貪欲等俱，乃至八萬四千差別，如是得無量神足，以得神足故，諸所應調伏眾生，悉令調伏。
四界如毒蛇，六入如空村，
五眾如煞者，應作如是觀。
長夜以諸樂具受用因緣，雖守護將息，長養此地等四界而速疾發動，不知恩養，不可依怙，不可委信故，應當觀察。猶如毒蛇以無主故，離我我所故，眼等諸入有六賊眾，逼惱可畏故，應當觀察。猶如空村共和，與物破壞打罰，不能遮障故，猶如煞者於五受眾，應當日日如是觀察。
重法及法師，亦舍於法慳，
教師勿卷秘，聽者勿散亂。
於此有四種法能生大智，應當受取：於法及法師中，應當尊重；亦舍法慳，隨所聞法，隨所習誦，為他演說；若有樂欲法者，教師勿為卷手秘惜；聽者勿散亂，謂莫有異欲。
無慢無希望，唯以悲愍心，
尊重恭敬意，為眾而說法。
復有四種法是大智相，應當受取，所謂遠離自高輕他，無憍慢故；棄舍利養、恭敬、名聞，無希望心故；於無明闇障眾生中，唯悲愍故；尊重恭敬，為其說法。以此四種法故，菩薩大智具足，應當受取。
於聞無厭足，聞已皆誦持，
不誑尊福田，亦令師歡喜。
多聞無厭，聞已持法，持法已順法，行法不誑，所尊福田，亦令教師歡喜此法，是菩提心不忘失因。
不應觀他家，心懷於敬養，
勿以論難故，習誦於世典。
不應為供養恭敬因緣往觀他家，除為安立菩提心因緣；亦不應欲為論難故，習誦諸世論等，除為多聞因緣。
勿以瞋恚故，毀呰諸菩薩，
未受未聞法，亦勿生誹謗。
何以故？為護續生善法因緣。
斷除於憍慢，當住四圣種，
勿嫌於他人，亦勿自高舉。
斷除憍慢者，於諸眾生中，當下心如狗，斷除我慢，於輕儉衣、食、臥床、藥具四圣種中，亦應當住。於彼圣種知足故，不應嫌他，亦不應自高舉。
若實不實犯，不得發覺他，
勿求他錯失，自錯當覺知。
他同梵行者，犯罪若實、若不實，皆不應發覺；他有錯失，不應求覓；唯於自錯，即應覺知。
佛及諸佛法，不應分別疑，
法雖最難信，於中應信之。
於佛不應分別，以世尊具足未曾有法故；亦於佛法不應疑惑，以於諸眾生是不共法故；及於最難信佛法中，以深心清凈故，應當信之。
雖由實語死，退失轉輪王，
及以諸天王，唯應作實語。
若菩薩由實語故，若奪物、若死，雖退失轉輪王及諸天王，唯應實語，何況其余而不實語。
打罵恐煞縛，終不怨責他，
皆是我自罪，業報故來現。
諸有他來打罵、恐怖、煞縛、幽閉，皆是自罪，應當有此，終不瞋他，此是我業，前世已作，今時還受，相似不愛之果，彼諸眾生都無有罪，唯是我罪，業報來現，應當有此。
應極尊重愛，供養於父母，
亦給侍和上，恭敬阿闍梨。
於父母所，應當極愛、尊重、供養，應作天想，隨父母意，令得悅樂，離諂幻心。又應恭敬給侍和上、阿闍梨，隨和上、阿闍梨所說法中，無有內秘，皆為外化。
為信聲聞乘，及以獨覺乘，
說於最深法，此是菩薩錯。
此中菩薩，有四種菩薩錯失應當舍離，所謂於聲聞、獨覺乘諸眾生中，為說最深之法，是菩薩錯。
為信深大乘，眾生而演說，
聲聞獨覺乘，此亦是其錯。
於信深大乘諸眾生中，為說聲聞、獨覺乘，是菩薩錯。
大人來求法，慢緩不為說，
而反攝受惡，委任無信者。
若有正住大眾生來，有所求時，應即為說善法，而更慢緩；破戒惡法，反攝受之，是菩薩錯。於大乘中，未有信解，未以四攝事成熟者，而信任之，是菩薩錯。是為四種。
遠舍所說錯，所說頭多德，
於彼當念知，亦皆應習近。
此中所說四種錯失，應遠舍離，以此去菩提遠故。若聲聞、獨覺乘中所說頭多等及余功德，但知彼等不與菩提作障礙者，於彼彼中，亦應習近。
等心平等說，平等善安立，
亦令正相應，諸眾生無別。
此四種菩薩道，應當習近。何等為四？所謂諸眾生中起平等心，諸眾生中平等說法，諸眾生中平等善安立，諸眾生中令正相應，此等皆無差別，是為四種。
為法不為利，為德不為名，
欲脫眾生苦，不欲自身樂。
此四種真實菩薩，應當覺知。何等為四？所謂但為於法，不為財利；但為功德，不為名稱；但欲脫眾生苦，不欲自身安樂。
密意求業果，所作福事生，
亦為成熟眾，舍離於自事。
若於業果密意，欲求作三福事，生此福時，唯為菩提利樂眾生，亦唯為菩提成熟於眾，為利眾故，舍離自事，此是四種真實菩薩。
親近善知識，所謂法師佛，
勸勵出家者，及以乞求輩。
此四種菩薩善知識，應當親近。何等為四？所謂法師是菩薩善知識，為助持聞慧故；佛世尊是菩薩善知識，為助持諸佛法故；勸出家者是菩薩善知識，為助持諸善根故；乞求者是菩薩善知識，為助持菩提心故。此四種菩薩善知識應當親近。
依止世論者，專求世財者，
信解獨覺乘，及以聲聞乘。
此四種菩薩惡知識，應當知之。何等為四？所謂世論者，習近種種雜辯才故；攝世財物者，不攝法故；獨覺乘者，少義利少作事故；聲聞乘者，自利行故。
此四惡知識，菩薩應當知，
復有應求者，所謂四大藏。
如前所說四種知識是惡知識，知已應離，復有應求得者，所謂四大藏。
佛出聞諸度，及於法師所，
見之心無礙，樂住空閑處。
此四種菩薩大藏，應當得之。何等為四？所謂奉事出世諸佛、聽聞六波羅蜜、以無礙心見於法師、以不放逸樂住空閑之處。此是四種菩薩大藏，應當得之。
地水火風空，悉與其相似，
一切處平等，利益諸眾生。
與地、水、火、風、虛空等，有二因緣相似，菩薩應當攝受，所謂平等故，利益故。如地等大及虛空五種，於有心無心中，一切處平等，無有異相，諸眾生等常所資用，而無變異，不求報恩。我亦如是，乃至覺場究竟，為諸眾之所資用，而無變異，不求報恩。
當善思惟義，勤生陀羅尼，
勿於聽法者，為作於障礙。
義者，佛所說義。於彼當善思惟：若共談，若獨住，應如是作。又安住禁戒清凈心意，精勤鮮潔當生及聞銀主、海主等陀羅尼。又於聽法者所，勿以微少因緣而作障礙，為離法災生業故。
惱中能調伏，小事舍無余，
八種懈怠事，皆亦應除斷。
惱中能調伏者，於中有九種惱事，所謂於我作無利益，已作、今作、當作，是為三種；於我親愛作無利益，已作、今作、當作，復為三種；於我憎嫌與作利益，已作、今作、當作，復為三種。此等皆作惱事。於此九種惱事之中，當自調伏。小事舍無余者，於中有二十種小事，所謂不信二十。此等二十種小事，皆舍無余。
八種懈怠事皆亦應除斷者，於中有八種懈怠事，所謂我欲作務，即便安臥，不發精進；我作務已；我欲行路；我行路已；我身疲乏不能修業；我身沈重不能修業；我已生病；我病得起，不久即便安臥，不發精進八。由此等故，應得不得，應到不到，應證不證，此等八種懈怠事中，為除斷故，應發精進。
莫作非分貪，橫貪不稱意。
離者皆令合，無問親非親。
若見具足利養、名聞、安樂、稱譽福德眾生，於彼具足福中，莫作非分貪心。以作非分貪心，則不稱意，是故所不應作。又於各各共諍離壞眾生中，無問親與非親，皆令和合，同心相愛。
於空而得空，智者莫依行，
若當得於空，彼惡過身見。
依空拔除大無智聚故，智者莫依得空而行，若依得空而行，則於有身見人難治過之，惡亦過之，以諸見行由空出離，若著空見，彼不可治，以更無令出離故。
掃涂與莊嚴，及多種鼓樂，
香鬘等供具，供養於支提。
於如來支提及形像所，掃地、涂地，香鬘、燒香、末香、花蓋、幢幡等莊嚴供養之具，當作供養，為得端正戒香自在故，貝、笛、箜篌、腰鼓、大鼓、雷鼓、拍手等種種鼓樂供養，為得天耳故。
作種種燈輪，供養支提舍，
施蓋及草屣，騎乘車輿等。
支提舍中，應以種種香油酥燈鬘等善作供養，為得佛眼故。布施傘蓋、皮鞋、象馬、車輿乘等，為得菩薩無上神通，乘不難故。
專應喜樂法，樂知信佛得，
喜樂給侍僧，亦樂聞正法。
於中菩薩常應如是喜樂於法，莫喜五欲福樂，當知信佛所得之利，莫唯信樂見於色身，當於僧中以諸樂具常憙給侍，莫唯憙詣問訊而已，常憙聞法，無有厭足，莫唯憙樂暫聞其語。
前世中不生，現在中不住，
後際中不到，如是觀諸法。
因緣和合力故及無所從來故，前世中不生；念念破滅故及不住故，現在中不住；滅無余故及無所至去故，後際中不到，應當如是觀察諸法。
好事與眾生，不求彼好報，
當為獨忍苦，不自偏受樂。
菩薩於諸眾生，當以好事而利樂之，自不希望。彼等眾生利樂好事，及諸眾生有無量苦相，我獨為其忍受，我有樂具，與諸眾生受用為樂。
雖足大福報，心不舉不喜；
雖貧如餓鬼，亦不下不憂。
雖住大具足福報天中，其心不作喜之與舉；雖為餓鬼，貧窮破散逼惱，此最難活，不應生下心，亦復不應憂，何況人道貧窮破散。
若有已學者，應極尊重之；
未學令入學，不應生輕蔑。
若有已學眾生，於彼應作至極尊重；若未學者，應令彼等入學，亦不應輕蔑之。
戒具者恭敬，破戒令入戒，
智具者親近，愚者令住智。
戒具足人，應當問訊，合掌向禮等而恭敬之，亦應為彼說持戒福；若破戒者，應令入戒，亦應為彼說破戒罪；智具足者，應當親近，亦應為彼顯智慧德；愚者應令住智，亦應為彼演愚癡過。
流轉苦多種，生老死惡趣，
不怖此等畏，當降魔惡智。
菩薩於流轉中，流轉多種生、老、死憂悲苦惱等，地獄、畜生、餓鬼、阿修羅惡趣等，不應怖畏，唯當降伏惡魔惡智。
所有諸佛土，摶聚諸功德，
為皆得彼故，發愿及精進。
十方無量諸佛國土，若佛土具足、若佛土莊嚴、若從諸佛菩薩聞、若自見之，彼皆摶聚殊勝功德，皆令彼等入到自佛土中，應當作如是愿，隨所愿即隨成就，亦應如是精勤修行。
於諸法中，不取而行舍，
此為諸眾生，受擔欲荷負。
以取故苦，不取故樂，作是念已，於諸法不取而舍。雖不取而舍，若此先時為趣菩提故，作愿受擔眾生，未度者我當度，未脫者我當脫，未寂滅者我當寂滅，此應荷負，為諸眾生故。
正觀於諸法，無我無我所，
亦勿舍大悲，及以於大慈。
說諸法無所有，如夢如幻故，諸法無我，其無我所者，觀無相故。如是以最勝義法，觀此相時，然於眾生亦不舍大悲及以大慈，如是應當倍復稱量嘆言：奇哉！彼諸眾生癡闇所覆，著我我所，於此最勝義道法中而不覺知。我當何時令彼眾生於此最勝義道法中而得覺知？是為於眾生中，不舍大悲及以大慈。
勝過諸供養，以供佛世尊，
彼作何者是，所謂法供養？
若有以諸供具供養諸聲聞、獨覺、菩薩及佛世尊，所謂或以諸花香鬘、末香、燈輪供養，或以諸蓋幢幡供養，或以諸音樂等供養，或以諸藥、美飲食等布施供養，若欲勝過彼諸供養以供養佛，復何者是？
答言：所謂法供養。彼法供養，復有何相？
若持菩薩藏，及得陀羅尼，
入深法源底，是為法供養。
於中若與菩薩藏相應，如來所說經等，甚深明相，背諸世間，難得其底，難見微細無著了義，以摠持經王印印之，不退轉因從六度生，善攝所攝，順入助菩提法，合正覺性，入諸大悲，說於大慈，離眾魔見，善說緣生，入無眾生、無命、無長養、無人，與空、無相、無愿、無作相應，坐於覺場，轉於法輪，為天、龍、夜叉、乾闥婆之所贊嘆，度在家泥，攝諸圣人，演說諸菩薩行，入法、義、辭、樂說之辯，震於無常、苦、無我等音聲之雷，怖諸外論見得之執，諸佛所嘆，對治流轉，示涅盤樂，如是等經，若說若持，觀察攝取，是名法供養。又法供養者，得不退墮順行摠持故，於空、無相、無愿、無作相應深法中，入至其底，無動無疑，是名最勝義中法之供養。
應當依於義，莫唯愛雜味，
於深法道中，善入莫放逸。
又法供養者，若於法中思法行法，隨順緣生，離諸邊取之見，得無出無生忍，入於無我，於因緣中，無違無鬬無諍，離我我所，應當依義，莫愛馳逐雜飾句味；應當依智，莫依於識；依了義經，莫著不了義世俗言說；應當依法，莫取人見；應當隨順如實法行，入無住處，善觀無明、行、識、名色、六入、觸、受、愛、取、有、生、老死憂悲苦惱困極，皆悉寂滅。如是觀緣生已，引出無盡，以愍念眾生故，不著諸見，不作放逸，若常如此，乃名無上法之供養。
如是此資糧，沙等大劫，
出家及在家，當得滿正覺。
如前所說資糧，於伽沙等量大劫中，出家眾及在家眾菩薩乘者，多時滿愿，得成正覺。
系彼資糧頌，為菩提思惟，
資糧義無闕，能如在彼頌。
我今釋彼頌，於義或增減，
善解頌義等，賢智當忍之。
釋彼資糧頌，我所作福善，
為流轉眾生，當得正遍覺。
圣者龍樹所作菩提資糧論竟，我比丘自在解釋竟。